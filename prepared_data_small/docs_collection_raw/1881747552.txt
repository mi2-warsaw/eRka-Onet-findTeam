Czyżby Grzegorz Religa (48 l.) szedł w polityczne ślady ojca? Syn Zbigniewa Religi (†71 l.) startuje z list PiS w jesiennych wyborach parlamentarnych. Chce być senatorem. Grzegorz Religa z wykształcenia jest kardiochirurgiem. Tak samo jak jego ojciec profesor Zbigniew Religa, który przetarł polityczne szlaki w rodzinie, będąc w latach 2005–2007 ministrem zdrowia w rządzie PiS. – „Nie wykluczam startu” – potwierdza w rozmowie z Faktem Grzegorz Religa. Jego nazwisko ma pojawić się na liście w Zabrzu. – „Jeszcze nie podjąłem ostatecznej decyzji” – dodał. Grzegorz Religa na co dzień pracuje w II Klinice Kardiochirurgii i Transplantologii Instytutu Kardiologii w Aninie. Zaangażowany jest także we współpracę z Fundacją Rozwoju Kardiochirurgii w Zabrzu. Jego pasją – podobnie jak zmarłego ojca – jest wędkarstwo. 
