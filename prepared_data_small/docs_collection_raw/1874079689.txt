W sobotę w Wałbrzychu uroczyście otwarto ulicę Ayrtona Senny, jednego z najsłynniejszych kierowców Formuły 1 w historii. "Naszym celem było upamiętnienie wielkiego sportowca i wielkiego człowieka" – powiedział PAP inicjator przedsięwzięcia i były rajdowiec Jerzy Mazur. W marcu stosowną uchwałę w tej sprawie podjęła wałbrzyska rada miasta. Ulica znajduje się w dzielnicy Rusinowa, przy Muzeum Górnictwa i Sportów Motorowych, które powstało z inicjatywy Mazura i jest przez niego prowadzone. W ten sposób oddajemy hołd nie tylko wspaniałemu sportowcowi, ale przede wszystkim szlachetnemu człowiekowi, który pomagał najbardziej potrzebującym – dzieciom pokrzywdzonym przez los" – podkreślił Mazur. Listy z podziękowaniami za pamięć o zmarłym tragicznie znakomitym kierowcy przysłał inicjatorom pomysłu i organizatorom uroczystości ambasador Brazylii Alfredo Leoni. Ulicą Senny przejechały samochody wyścigowe i rajdowe z różnych epok, a także motocykle żużlowe i motocrossowe. Urodzony w 1960 roku w Sao Paulo Senna był m.in. trzykrotnym mistrzem świata Formuły 1 i przez wielu ekspertów oraz zawodników uznawany jest za wyścigowego kierowcę wszech czasów. Zginął 1 maja 1994 roku wskutek ciężkiego wypadku podczas wyścigu o Grand Prix San Marino na torze Imola.
