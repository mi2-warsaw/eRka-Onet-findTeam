Wojciech Szczęsny (23 l.) podbił serce znanej polskiej piosenkarki, Mariny Łuczenko (24 l.). O tym, że tę dwójkę coś łączy, informowaliśmy już wcześniej, ale zarówno bramkarz Arsenalu, jak i Marina, wypierali się romansu Głośno o tym, że ta dwójka jest razem, zrobiło się pod koniec czerwca, kiedy w mediach pojawiły się zdjęcia z imprezy urodzinowej Łuczenko. Na kilku fotografiach był też Szczęsny. Później Szczęsnego z Łuczenko widziano jeszcze na Open'er Festival w Gdyni, ale jeszcze wtedy oboje zaprzeczali, że są razem. Teraz para podjęła jednak decyzję o tym, żeby przyznać się publicznie do swojego związku. – Szczęśliwy z Mariną Łuczenko – tak ostatnią fotografię na swoim FB podpisał Szczęsny, dla którego ostatnie miesiące są bardzo udane. Polak od początku sezonu gra bardzo dobrze i jest jednym z najlepszych piłkarzy Arsenalu. „Kanonierzy” stracili jak do tej pory tylko jedenaście bramek w Premier League i spora w tym zasługa bramkarza reprezentacji Polski, który zaliczył już w tym sezonie kilka wyśmienitych interwencji. Dobra gra Szczęsnego w ostatnim czasie przełożyła się też na jego zarobki. Polak podpisał niedawno nowy kontrakt z Arsenalem, który gwarantuje mu pensję na poziomie 100 tysięcy funtów tygodniowo! To najwyższe, jeżeli chodzi o bramkarzy, zarobki w Premier League. Nic więc dziwnego, że Polak po złożeniu podpisu pod nową umową był bardzo zadowolony. – W Arsenalu czuję się jak w domu. Ludzie w tym klubie są dla mnie jak rodzina. Gram tutaj już siedem lat i jestem bardzo szczęśliwy, że nadal będę mógł tu występować – powiedział zaraz po podpisaniu nowego kontraktu Polak. Wybranka polskiego bramkarza nagrała jak do tej pory jedną solową płytę pt. „Hardbeat”. Oprócz muzyki Łuczenko zajmuje się też aktorstwem. Jako 15-latka wygrała casting do musicalu „Romeo i Julia” w reżyserii Janusza Józefowicza. Marina zagrała w tym spektaklu tytułową Julię, za którą zebrała wiele pochlebnych recenzji. Łuczenko wystąpiła też w 2008 roku w „Tańcu z gwiazdami” i serialu „39 i pół”. 
