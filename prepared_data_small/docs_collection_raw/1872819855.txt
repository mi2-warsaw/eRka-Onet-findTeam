Selekcjoner reprezentacji Włoch Antonio Conte w swoim ostatnim wywiadzie przyznał, że jest zadowolony z wygranej w meczu eliminacji do Euro 2016 z Maltą 1:0. Włoski trener cieszył się tylko z trzech punktów, jednak gra jego podopiecznych nie napawała optymizmem. Squadra Azzurra wygrała po bramce Graziano Pelle, który wpisał się na listę strzelców w 69. minucie gry. - W międzynarodowym futbolu nikt nie daje niczego za darmo. Mecze z Maltą i Azerbejdżanem również są trudne. Mogła się o tym przekonać reprezentacja Chorwacji - powiedział szkoleniowiec w rozmowie z Rai Sport. - Piłka nożna rozwija się wszędzie i nie ma już drużyn, po których można się "przejechać". Jedyna rzecz, jaka ma teraz znaczenie to fakt, że wygraliśmy - dodał. - Prowadzimy w bardzo równej grupie i mam nadzieję, że w kolejnym spotkaniu przeciwko reprezentacji Bułgarii także wygramy - zakończył. Włosi mają zaledwie jeden punkt przewagi nad Chorwacją w tabeli grupy H. Ich niedzielny przeciwnik zajmuje aktualnie czwarte miejsce.
