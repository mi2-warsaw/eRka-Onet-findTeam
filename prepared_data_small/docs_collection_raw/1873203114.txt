Robert Kubica z olbrzymią przewagą prowadzi po pierwszym piątkowym etapie Rajdu Francji. Polak o ponad trzy minuty wyprzedza kolejnego zawodnika w klasie WRC 2. Nasz kierowca jest na razie w swojej klasie niepokonany. W czwartek wygrał rozegrany w Strasburgu pokazowy odcinek specjalny, a w piątek był najszybszy na wszystkich trzech porannych próbach. Mimo trudnych warunków na śliskiej od padającego deszczu trasie wypracował aż 3 minuty i 3,6 sekundy nad Rashidem Al-Ketbim. – Było w porządku. Jest trochę bardziej ślisko niż myśleliśmy, więc musieliśmy uważać – mówił Kubica na mecie pierwszego piątkowego oesu. – Zaczęło padać, gdy startowaliśmy. Na początku deszczy był mały, potem padało coraz bardziej. Było bardzo ciężko, bo mamy założone twarde opony – relacjonował po ukończeniu kolejnego przejazdu. Na następnym, liczącym 34,3 km – najdłuższym jak na razie – odcinku panowała nieco lepsza pogoda. Polska załoga mogła sobie pozwolić na kontrolowanie sytuacji. – Było bardzo trudno, ciężkie warunki. Jechaliśmy pierwszy raz po tej trasie, nie wiedzieliśmy gdzie jest wilgotno. Mamy dużą przewagę, więc jedziemy spokojnie i do mety – powiedział Kubica, który w klasyfikacji generalnej imprezy zajmuje 11. miejsce. 
