Selekcjoner piłkarskiej kadry narodowej Kostaryki Paulo Wanchope zrezygnował z zajmowanej funkcji. To efekt bójki z jego udziałem, do jakiej doszło podczas meczu reprezentacji do lat 23 tego kraju w Panamie. Wanchope oglądał w Panama City kwalifikacyjny mecz drużyn olimpijskich gospodarzy i Kostaryki (0:0). Na nagraniu dostępnym w internecie widać, jak znany w przeszłości piłkarz próbował przedostać się z trybuny w kierunku murawy. Kiedy zdecydowanym ruchem otworzył bramkę, został popchnięty przez stojącego za nim człowieka. Po chwili wdał się z nim w przepychanki i bójkę. Musiały interweniować służby porządkowe. Podczas ubiegłorocznych mistrzostw świata w Brazylii (Kostaryka dotarła aż do ćwierćfinału) Wanchope pełnił rolę asystenta Jorge Luisa Pinto, a po jego odejściu był tymczasowym trenerem kadry. Pod koniec stycznia został oficjalnie selekcjonerem reprezentacji Kostaryki. Wanchope, 73-krotny reprezentant kraju (strzelił 45 bramek), jako zawodnik bronił barw m.in. Manchesteru City, West Ham United, Derby County i Malagi. Uczestniczył w mundialach w 2002 i 2006 roku; na niemieckich boiskach zagrał przeciwko Polsce (porażka Kostaryki 1:2).
