Standardy prawa europejskiego nie pozwalają na uniemożliwianie wjazdu do państw UE i złożenie wniosków o status uchodźcy przez osoby deklarujące ucieczkę przed prześladowaniami - przypomina Marta Górczyńska, prawniczka Helsińskiej Fundacji Praw Człowieka. Skomentowała ona uchwaloną w piątek przez węgierski parlament nowelizację ustawy o prawie do azylu. Pakiet poprawek do ustawy wprowadza pojęcie "sytuacji kryzysowej spowodowanej masowym napływem imigrantów". Zmiany obejmują m.in. utworzenie specjalnych stref tranzytowych w pobliżu granicy serbskiej, gdzie imigranci mają być przetrzymywani do czasu rozpatrzenia ich wniosków o azyl. Sytuacja ta ma poszerzać uprawienia policji, a także umożliwiać karanie więzieniem osób, które przekroczą ogrodzenie z drutu kolczastego na granicy węgierskiej z Serbią. Górczyńska podkreśliła, że tych uchodźców nie można nazywać "nielegalnymi imigrantami". Przypomniała, że według standardów wynikających z dyrektyw UE osoby, które deklarują na granicy państwa UE wjazd w celu poszukiwania schronienia przed prześladowaniami, powinny mieć zapewnione odpowiednie warunki recepcyjne, czyli np. mieć zagwarantowane zakwaterowanie i wyżywienie. Dodała, że nie zna szczegółowych przepisów węgierskich, ale np. w Polsce taka osoba może wybrać, czy chce czekać na rozpatrzenie wniosku o azyl w ośrodku dla uchodźców, czy też dostać ekwiwalent pieniężny i radzić sobie sama. - Co do zasady takie osoby nie mogą być umieszczane w tzw. strzeżonych ośrodkach - dodała. Górczyńska podkreśliła, że ochrona granicy jest prawem, a nawet obowiązkiem każdego państwa, ale nie można tego mylić z niewpuszczeniem do niego ludzi deklarujących obawę przed prześladowaniami w swoim kraju czy uniemożliwianiem złożenia im wniosków o przyznanie statusu uchodźcy. Państwo, które łamałoby te zasady, narażałoby się na stwierdzenie naruszenie prawa UE - podkreśliła Górczyńska.
