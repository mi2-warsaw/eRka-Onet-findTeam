Reprezentacja Polski koszykarzy odbyła w samo południe trening przed poniedziałkowym meczem grupy A mistrzostw Europy z Francją w Montpellier. - Będziemy walczyli o wygraną - powiedział Adam Waczyński, współlider klasyfikacji strzelców tegorocznego turnieju. Zajęcia zakończyły się tuż po 13 tradycyjną serią rzutów wolnych. Z 12 zawodników swoich prób nie trafili Aleksander Czyż, Aaron Cel i Łukasz Koszarek. Wieczorne spotkanie z kilku powodów będzie szczególne dla Waczyńskiego. - Po pierwsze dzisiaj są urodziny mojego syna Aleksa, który 12 miesięcy temu przyszedł na świat w Santiago de Compostela. Po drugie gramy z Francją, która jest naszpikowana gwiazdami. Nie miałem jeszcze okazji występować przeciwko tej drużynie w takim zestawieniu. Gramy u nich, więc na pewno hala będzie wypełniona po brzegi. Będzie to znakomity mecz. Najlepszym urodzinowym prezentem byłoby zwycięstwo. Na pewno będziemy o nie walczyli. Pokażemy się z jak najlepszej strony - powiedział jeden z liderów reprezentacji. Mecz będzie dla niego ważny także dlatego, że w przedmeczowych zapowiedziach francuskie media wskazują Waczyńskiego jako zawodnika wymagającego "szczególnej opieki". 25-letni koszykarz ze średnią 19 pkt w dotychczasowych spotkaniach jest liderem klasyfikacji strzelców, wspólnie z Chorwatem Krunoslavem Simomem i Liorem Eliyahu z Izraela. - U nas gra cały zespół, więc tym bym się nie martwił. Mamy znakomitych zawodników w pierwszej piątce i na ławce. Każdy na pewno da z siebie wszystko - zapewnił. Mecze z Francuzami ma już za sobą Łukasz Koszarek, który – podobnie jak Robert Skibniewski - grał przeciwko Trójkolorowym osiem lat temu na ME w Alicante. W zespole rywali byli wtedy Tony Parker i Boris Diaw. - To był chyba pierwszy mecz turnieju. Przegraliśmy ośmioma punktami. Dużo z niego nie pamiętam, bo to odległe czasy. Prehistoria, można powiedzieć. Drużyny się bardzo zmieniły. Dziś spodziewam się ciężkiej przeprawy. Nie musimy się teraz martwić o Francuzów. Martwię się o swoją grę, staram się z meczu na mecze popełniać mniej błędów. Myślę, że to będzie dobry sprawdzian dla każdego - przyznał rozgrywający Stelmetu BC Zielona Góra. Jak zapewnił masażysta reprezentacji Arkadiusz Markiewicz, wszyscy reprezentanci są zdrowi i gotowi do gry. - Podchodzimy do rywali bez respektu. Mecz z tak utytułowaną i dobrze zorganizowaną drużyną jest zawsze dobrym testem, bo zobaczymy, nad czym musimy pracować - zauważył Rafał Juć, jeden z asystentów trenera Mike'a Taylora. Rywalizacja Francji z Polską w Montpellier rozpocznie się o 21:00. Można się spodziewać kolejnego rekordu frekwencji w Park&Suites Arena. Padł on podczas inauguracyjnego spotkania Francuzów z Finlandią - 10 407 widzów. Mecz gospodarzy z Bośnią i Hercegowiną obejrzało 10 212 kibiców.
