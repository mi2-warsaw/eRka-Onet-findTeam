Środowa sesja na Wall Street zakończyła się spadkami głównych indeksów. Wydarzeniem dnia była publikacja „minutes” z lipcowego posiedzenia Fed, z którego wynika, że w ocenie amerykańskiego banku centralnego warunki do podwyższenia stóp procentowych wciąż jeszcze nie zostały osiągnięte. Na zamknięciu Dow Jones Industrial spadł o 0,87 proc., do 17.358,55 pkt. S&P 500 stracił 0,83 proc. i wyniósł 2.079,61 pkt. Nasdaq Comp. spadł o 0,80 proc. i wyniósł 5.019,05 pkt. Wydarzeniem dnia była publikacja raportu z lipcowego posiedzenia Fed. Większość członków Federalnego Komitetu Otwartego Rynku (FOMC) oceniła, że warunki do zacieśnienia polityki monetarnej nie zostały jeszcze osiągnięte – wynika z „minutes”. „Jednocześnie stwierdzili oni, że zbliża się moment, w którym będą one spełnione. Członkowie FOMC zaznaczyli, że warunki na rynku pracy poprawiły się zauważalnie w tym roku, wielu członków FOMC dostrzega jednak przestrzeń do dalszej poprawy” – napisano w „minutes”. Fed podkreślił, ze decyzja o podwyżce stóp procentowych będzie zależała od dalszej poprawy na rynku pracy oraz od tego, czy pojawią się przekonywujące sygnały świadczące o tym, że wzrośnie inflacja w USA. „Prawie wszyscy członkowie FOMC wskazali, że chcieliby zobaczyć więcej dowodów na to, że wzrost gospodarczy jest wystarczająco silny oraz warunki na rynku pracy na tyle dobre, aby byli przekonani o tym, że inflacja w USA powróci do poziomu 2 proc. celu w średnim okresie” - napisano w „minutes”. Rynek, na którym przed publikacją raportu z lipcowego posiedzenia dominowało przekonanie, że podwyżka stóp procentowych może mieć miejsce już we wrześniu zinterpretował środowe „minutes” jako gołębi sygnał. Po publikacji raportu FOMC osłabił się dolar oraz spadły rentowości amerykańskich obligacji skarbowych. Z danych makro z USA rynek poznał odczyt wskaźnika inflacji CPI. Wzrósł on w lipcu o 0,1 proc. mdm. Inflacja bazowa, czyli wskaźnik, który nie uwzględnia cen paliw i żywności wzrosła również o 0,1 proc. mdm. Analitycy spodziewali się, że wskaźnik CPI wyniesie 0,2 proc. mdm oraz CPI bazowy wyniesie 0,2 proc. mdm. Rok do roku wskaźnik CPI wzrósł o 0,2 proc., a po odliczeniu cen żywności i energii wzrósł o 1,8 proc. Tutaj analitycy spodziewali się odpowiednio: wzrostu o 0,2 proc. i wzrostu o 1,8 proc. Lepsze od oczekiwań wyniki kwartalne podała sieć detaliczna Target. Zysk spółki na akcje wyniósł 1,22 USD wobec zakładanych przez rynek 1,11 USD. Lepszy od oczekiwań był również poziom sprzedaży spółki. Słabsze od oczekiwań okazały się natomiast wyniki kwartalne sieci sklepów z materiałami wyposażenia domu Lowe’s. Zysk spółki wyniósł 1,2 USD wobec spodziewanych 1,24 USD. Lepszy od oczekiwań okazał się jednak poziom sprzedaży Lowe’s. Silnie spadały ceny ropy naftowej. Cena handlowanej w USA ropy WTI spadła o 4,3 proc. Notowaniom surowca zaszkodziły dane na temat zapasów ropy w USA, które wskazały na ich nieoczekiwany wzrost w ubiegłym tygodniu. Ministrowie finansów państw strefy euro dali zielone światło dla przekazania Grecji wynoszącej 26 mld euro pierwszej transzy pomocy. Podczas telekonferencji ostatecznie zatwierdzili program wsparcia dla tego kraju, który ma sięgać do 86 mld euro. Formalne zatwierdzenie programu pomocowego dla Grecji przez ministrów finansów strefy euro było możliwe po tym, jak zgody na wsparcie dla Aten udzieliły parlamenty kilku państw strefy euro, w tym Niemiec.
