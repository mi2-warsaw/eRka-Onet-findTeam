Igor Zacharkin, Rosjanin prowadzący polską reprezentację hokeja na lodzie oraz klub KTH Krynica, to krewki facet. Do tego stopnia, że po ligowym meczu zaczął dusić dziennikarza! Do skandalicznych wydarzeń doszło po ligowym meczu MMKS Podhala Nowy Targ z KTH Krynica (1:6) – informuje portal hokej.net. Dziennikarze pod szatnią drużyny Podhala czekali na zawodników, by z nimi porozmawiać. Pojawił się Zacharkin. Najpierw zaczął krzyczeć i przeklinać w swoim ojczystym języku, a potem ruszył w kierunku przedstawicieli mediów, bo.... nie spodobała mu się mina jednego z nich. Rosjanina powstrzymał jego asystent Jacek Plachta. Ale na krótko. Chwilę potem Zacharkin zawrócił i najpierw zaatakował słownie kierownika Podhala, po czym chwycił za szyję jednego z dziennikarzy i zaczął nim szarpać. Sytuację opanowała dopiero interwencja ochroniarzy. 
