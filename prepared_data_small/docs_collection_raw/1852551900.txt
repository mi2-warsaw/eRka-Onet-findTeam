Policjanci z koszalińskiej drogówki zatrzymali 15-latka, który pijany jechał nocą quadem główną ulicą miasta - podaje "Głos Koszaliński". Patrolując ulice Koszalina, policjanci z Wydziału Ruchu Drogowego, zauważyli nastolatka jadącego quadem. - Zaniepokoiło ich to, że nieletni o tak późnej porze znajduje się bez opieki. W trakcie kontroli policjanci zbadali trzeźwość 15-latka – powiedziała mł. asp. Monika Kosiec, rzecznik koszalińskiej policji. Nastolatek miał w organizmie prawie 0,7 promila alkoholu. O zdarzeniu policjanci powiadomili rodziców nastolatka i przekazali go pod ich opiekę. - To nie koniec kłopotów chłopaka. Zostanie on przesłuchany jako nieletni sprawca czynu karalnego, a potem sprawa trafi do sądu rodzinnego – dodaje Monika Kosiec. (WM)
