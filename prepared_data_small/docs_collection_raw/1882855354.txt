Rosyjski żużlowiec Emil Sajfutdinow (25 l.) poinformował, że nie ma żadnych złamań po upadku, jakiego doznał podczas inaugurującego rozgrywki Enea Ekstraligi meczu w Gdańsku, gdzie Unibax niespodziewanie przegrał z Wybrzeżem 44:46 Do zdarzenia doszło w czasie 12. wyścigu tego spotkania. Sajfutdinow jechał niezagrożony na pierwszym miejscu, ale na łuku wpadł w koleinę i stracił panowanie nad motocyklem. Upadek wyglądał bardzo groźnie, na torze pojawiła się karetka, lecz żużlowiec wrócił do parkingu o własnych siłach. Dopiero później okazało się, że nie jest zdolny do dalszej jazdy. Pierwsze informacje mówiły o wypadnięciu barku ze stawu, co się zresztą potwierdziło. Rosjanina ostatecznie odwieziono do szpitala, a jego absencja w końcowych fragmentach meczu przyczyniła się do sensacyjnej porażki faworyta z beniaminkiem. – Sorki za niedokończony mecz. Kurczę i do tego przegraliśmy. Sam nie wiem jak tak szybko mi ten motor spod tyłka wyjechał. Po badaniach w Gdańsku nie jest źle, wszystkie kości całe. Więcej info po badaniach w Toruniu – napisał Sajfutdinow na swoim oficjalnym profilu na Facebooku. Dziś powinno być wiadomo, czy sympatyczny żużlowiec będzie zdolny do jazdy już w najbliższym meczu ligowym z Betardem Spartą Wrocław. 
