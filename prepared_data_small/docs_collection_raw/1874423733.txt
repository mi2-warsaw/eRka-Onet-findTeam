Mecz z Wisłą Kraków da Lechii odpowiedź, czy istnieje życie bez Zaura Sadajewa (25 l.), zawieszonego na dwa spotkania za czerwoną kartkę otrzymaną w meczu z Lechem Poznań. Czeczeńca zastąpi najprawdopodobniej w ataku Danijel Aleksić (23 l.) Serbski napastnik, obwołany kilka lat temu w swojej ojczyźnie złotym dzieckiem tamtejszego futbolu, rozmieniał w ostatnich sezonach swój talent na drobne. Mimo że był m.in. zawodnikiem takich klubów jak Genoa czy Saint Etienne. – „Za granicę wyjechałem w młodym wieku i nie kryję, że miałem problemy z adaptacją na obczyźnie. W Lechii powinno być mi łatwiej, bo mam z kim pogadać w szatni w ojczystym języku” – mówił tuż po podpisaniu kontraktu. Ale początki w gdańskim zespole miał trudne. Bo choć w sparingach jego gra mogła się momentami podobać, to w lidze tylko raz – w czasie inauguracji z Jagiellonią – usiadł na ławce. Później znajdował się poza kadrą, aż w końcu wylądował w rezerwach za niewłaściwe podejście do treningów, jak tłumaczył trener Joaquim Machado (45 l.). – „Nie spodziewałem się, że wyląduję w rezerwach, ale musiałem zaakceptować decyzję trenera. Nie zrobiłem niczego głupiego. Problemem był chyba jeden towarzyski mecz w drugim zespole. Przegraliśmy go wysoko, a ja rzeczywiście nie zagrałem w nim dobrze” – mówi Aleksić. – Teraz jestem jednak z powrotem w drużynie z ekstraklasy i chcę tu być – dodaje. – Każdemu zdarza się popełnić błąd, ale każdy zasługuje na kolejną szansę. Danijel musi jednak udowodnić swoją przydatność na boisku – przyznaje Machado. – Mam nadzieję, że wreszcie przychodzi mój moment, chciałbym dostać szansę już w Krakowie – mówi Aleksić.
