W miniony weekend w Karkonoszach i Górach Izerskich odbył się czterodniowy wyścig etapowy Bike Adventure. Zawody zostały wpisane do kalendarza PZKOL i zgromadziły na starcie czołowych polskich maratończyków MTB. Pojawili się chociażby: nowy rekordzista wjazdu na Śnieżkę Michał Ficek, najlepsza polska maratonka Michalina Ziółkowska oraz Dariusz Batek, reprezentant Polski na rozegranym niedawno Tour de Pologne. Nie zabrakło również bardzo dobrych zawodników z Niemiec. Czterodniówka w Karkonoszach i Górach Izerskich to już klasyka na polskiej scenie MTB. Po raz kolejny start wszystkich etapów odbywał się w Piechowicach. Otoczona górami miejscowość oferuje doskonałe warunki dla etapowych zawodów kolarstwa górskiego. Wyścig składał się z czterech etapów rozgrywanych dzień po dniu. Każdy z nich oferował zarówno długie, wymagające żelaznej kondycji podjazdy jak i zjazdy, na których dobrze wyszkolony technicznie zawodnik mógł sporo nadrobić. Zawody wygrał faworyt Dariusz Batek, chociaż na pierwszym etapie zajął drugie miejsce za Michałem Fickiem. Różnica 12 sekund, po trzech godzinach rywalizacji na tym etapie, pokazuje jak zacięcie rywalizowano na trasach otaczających Piechowice. Wśród kobiet bezkonkurencyjna była Michalina Ziółkowska, która drugą na mecie zawodniczkę wyprzedziła o 45 minut po czterech dniach rywalizacji. - Za mną dwa ciężkie etapowe wyścigi. Tour de Pologne i Bike Adventure. I chociaż różniły się od siebie diametralnie, nie tylko specyfiką, to oba były bardzo ciężkie. Nasz "Narodowy Wyścig" to ściganie na najwyższym światowym poziomie, z najlepszymi kolarzami przez siedem dni. Zakończony niedawno Bike Adventure to wyścig, na którym chciałem od dawna wystartować, ale nigdy nie było sposobności. Pomimo zmęczenia zdecydowałem się jednak na start. Założenia miałem proste - wygrać wyścig w miarę możliwości jak najbardziej ekonomicznie – mówił na mecie Dariusz Batek. - Ten start był dla mnie nowym doświadczeniem. Było wiele trudnych zjazdów i technicznych singli, co pozwalało nacieszyć się prawdziwym kolarstwem MTB. To była dla mnie wielka przyjemność ścigać się i wygrywać w terenie jaki uwielbiam. Cały mój team Volkswagen Samochody Użytkowe spisał się znakomicie i dziękuję im za 4 wspólne dni – oceniła Michalina Ziółkowska.
