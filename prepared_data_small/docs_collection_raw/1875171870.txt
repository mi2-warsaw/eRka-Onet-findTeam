Noszący w ostatnich meczach kapitańską opaskę pomocnik Lechii Marcin Pietrowski (25 l.) użył po przegranym spotkaniu z Podbeskidziem (1:3) niezbyt fortunnych słów, że “rywale zagrali z zębem, a my nie”. - Po końcowym gwizdku wyzwoliły się negatywne emocje, spowodowane kolejną porażką i stratą głupich bramek. Na pewno zaangażowania nam nie zabrakło, po prostu pomeczowa frustracja wzięła górę, stąd te słowa - mówi Pietrowski, który jest świadomy błędów popełnianych ostatnio przez Lechię. - Mamy problem ze stałymi fragmentami gry, borykamy się z tym od kilku lat. Sami za bardzo z nich nie korzystamy, natomiast przeciwnicy owszem. Źle również reagujemy po stracie gola. Zamiast wziąć się w garść i dążyć do wyrównania, niepotrzebnie się podłamujemy, gubiąc pewność w grze. Inny problem to mecze, w których obejmujemy prowadzenie i nie umiemy dowieźć go do końca. Było już ich siedem - wylicza pomocnik biało-zielonych. Ma jednak nadzieję, że po przerwie na potrzeby reprezentacji, gdańszczanie, którzy wygrali tylko jedno z jedenastu ostatnich spotkań, będą grać lepiej. - Praktycznie co sezon zdarza się nam słabszy moment. Niech kibice nie spisują nas jednak na straty. Stać nas na dobrą i skuteczną grę, co - mam nadzieję - pokażemy już w najbliższym spotkaniu z chorzowskim Ruchem - kończy Pietrowski. 
