To będzie pierwsze takie spotkanie w historii ekstraklasy. Po burdach kibiców w derbach Górnego Śląska władze miasta zdecydowały, że dzisiejsze spotkanie Ruchu z ŁKS obejrzy tylko 199 osób. Prezydent Chorzowa Andrzej Kotala (50 l.) postanowił, że będą to... wyłącznie dzieci! Piłkarze Niebieskich walczą o piętnaste w historii mistrzostwo Polski, ale niestety w jednym z najważniejszych meczów sezonu z ŁKS Łódź dzisiaj zagrają bez publiki. Wprawdzie po zamieszkach na trybunach w trakcie spotkania Ruch – Górnik władze ligi zdecydowały, że kolejny ligowy mecz na Cichej może zobaczyć 3 tysiące fanów, ale władze Chorzowa z prezydentem Kotalą na czele postanowiły, że na obiekt wpuszczonych zostanie ledwie 199 kibiców, a będą to same dzieci. – Z pokorą przyjęliśmy decyzję prezydenta. Ja jako prezes nie mogę mieć żalu do takiego postanowienia. Na pewno jest to dla nas rzecz niedobra i przykra, ale nic nie da się teraz zrobić. Ruch na pewno się nie podda i dalej będzie walczyć – zapowiada Dariusz Smagorowicz (44 l.). Wczoraj prezes Ruchu przebywał w Gliwicach, gdzie podpisał umowę z tamtejszym magistratem i Piastem, na występy Niebieskich w przyszłym sezonie na nowym stadionie przy ulicy Okrzei. Niebiescy będą tam grali jeśli Komisja Licencyjna nie dopuści do gry w nowych rozgrywkach na stadionie Ruchu. Formalny wniosek w tej sprawie ma być uzupełniony w poniedziałek. 
