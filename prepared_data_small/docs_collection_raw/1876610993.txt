Jest zielone światło z Unii! Komisja Europejska zaakceptowała już wszystkie programy krajowe i regionalne Funduszy Europejskich na lata 2014-2020. Oznacza to, że już niedługo w ramach poszczególnych programów rozpisane zostaną konkursy na podział unijnych pieniędzy. Do Polski trafi 82,5 mld euro. Komisja Europejska zaakceptowała już wszystkie programy na lata 2014-2020. Jako ostatni przyjęty został Program Inteligentny Rozwój oraz dziewięć programów regionalnych województw: zachodniopomorskiego, pomorskiego, warmińsko-mazurskiego, mazowieckiego, świętokrzyskiego, lubelskiego, podkarpackiego, małopolskiego oraz podlaskiego. Co teraz? Zanim pieniądze z Unii trafią do jednostek administracji, samorządów, czy przedsiębiorców, konieczne jest rozpisanie konkursów. Najpierw jednak resort Infrastruktury we współpracy z regionami musi zająć się wdrożeniem programów unijnych. - „W resorcie oraz regionach trwają prace nad organizacją systemu wdrażania pozostałych programów, tak by konkursy mogły być ogłaszane jak najszybciej” – podkreśla minister infrastruktury i rozwoju Maria Wasiak. Do tej pory w ramach nowej perspektywy został już ogłoszony jeden konkurs: W ramach Programu Polska Cyfrowa na unowocześnienie e-usług do podziału jest ponad 900 mln złotych.  W ciągu najbliższych lat z Funduszy Europejskich 2014-2020 do Polski trafi 82,5 mld euro. W ramach największego Programu Infrastruktura i Środowisko do wydania czeka 27,4 mld euro. Na Program Inteligentny Rozwój Unia wyłoży 8,6 mld euro, 4,7 mld euro na Programu Wiedza Edukacja Rozwój, a 2,2 mld euro trafi do nas w ramach Programu Polska Cyfrowa. Kolejne 2 mld euro zostanie przeznaczone na Program Polska Wschodnia, mający na celu  uatrakcyjnienie pięciu wschodnich województw. Unia kładzie też duży nacisk na wsparcie regionów. Na Programy Regionalne rozdysponowane zostanie 31,3 mld euro.
