Agnieszka Radwańska obawiała się meczu z Anastazją Pawliuczenkową w trzeciej rundzie wielkoszlemowego turnieju US Open w Nowym Jorku. I miała rację. To był ciężki bój. Polska tenisistka zwyciężyła Rosjankę 6:4, 7:6 (7-1) po dwóch godzinach walki. Radwańska pytana o ten mecz oceniła, że „łatwo nie będzie”, bo przeciwniczka gra dobrze. 22-latka z Samary miała znakomity sezon 2011, kiedy to w dwóch wielkich szlemach (w Paryżu i Nowym Jorku) dochodziła do ćwierćfinałów. Była wówczas 13. rakietą w klasyfikacji WTA. W tym sezonie tylko na Roland Garros udało jej się przebrnąć pierwszą rundę. Radwańska zmierzyła się dotąd dwukrotnie z Pawliczenkową; raz wygrała, raz przegrała. – Nie można odskoczyć do tyłu, bo wtedy nic się nie zdziała. W defensywie nie można wygrać całego meczu; kilka piłek tak, ale nie całe spotkanie – tłumaczyła Polka przed meczem. Polka z Rosjanką grały na Luis Armstrong Stadium – drugim co do wielkości obiekcie nowojorskiego kompleksu. Pojedynek był bardzo wyrównany, gemy długie i zacięte. Isia przełamała Pawliuczenkową w szóstym gemie i objęła prowadzenie 4:2, ale zaraz potem straciła punkt przy własnym podaniu. Kolejne przełamanie Polki nastąpiło przy stanie 5:4 i po 44 minutach pierwszy set padł jej łupem. Drugi set zaczął się od przełamania serwisu przez Pawliuczenkową, ale zaraz to samo zrobiła Polka. Potem obie wygrywały swoje serwisy do końca. Doszło więc do tie-breaka. W nim lepsza była Polka. Zwyciężyła 7-1 i awansowała do czwartej rundy. W niej spotka się z Rosjanką Jekatieriną Makarową, która pokonała Niemkę Sabine Lisicki 6:4, 7:5. 
