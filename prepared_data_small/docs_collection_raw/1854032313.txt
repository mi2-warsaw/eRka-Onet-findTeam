Gdy w redakcji pojawił się motocyklowy płaszcz Ixon Nation o długości 3/4 rodem z atelier Donatelli Versace, zastanawialiśmy się, czy nie jest to przerost formy nad treścią. Okazało się jednak, że to świetny ubiór na lato. Nadeszła fala upałów. Można odnieść wrażenie, że gdy wzrasta temperatura, zwiększa się bezpieczeństwo na drodze. Jadę po mieście i za każdym razem, gdy mijam tzw. człowieka zdrapkę, wydaje mi się, że właśnie tak jest. Statystyki wypadków mówią jednak inaczej. Co prawda ciepły asfalt może trochę lepiej klei, ale wysoka temperatura już nie niweluje takich zagrożeń jak piach czy olej zalegający na jezdni, bądź inni uczestnicy ruchu, którzy podczas upałów mają wydłużony czas reakcji. W co więc ubrać się w upalne dni, aby było wygodnie, w miarę znośnie, jeśli chodzi o wentylację, a do tego jeszcze najlepiej bezpiecznie. Jedną z propozycji jest płaszcz Ixon Nation. Pokochaliśmy go od pierwszego włożenia, a to z kilku względów. Przede wszystkim pomimo swojej długości wdzianko to jest znakomicie wentylowane. Całość wykonano z miękkiego i bardzo odpornego na przetarcia materiału Polymaklon oraz obszernych stref z przewiewnej i jednocześnie nieabsorbującej wody siateczki Mash 3D. Wydaje się być to więc połączeniem idealnym, prawie jak burza, która zwykle idzie w parze z upalnym dniem. Dodatkowo Ixon Nation jest wyjątkowo dobrze skrojony, jest wcięty tam gdzie trzeba, czyli w talii (regulacja), a poszerzony z dołu. Dzięki temu wygląda się w nim stylowo, a do tego wsiadanie na jednoślad nie jest absolutnie wyzwaniem. Regulowana jest również szerokość mankietów. Płaszcz wyposażony jest w protektory ramion i łokci z certyfikatem CE oraz w kieszeń na ochraniacz pleców z certyfikatem CE (testowana wersja miała włożony protektor, który nie utrudniał ruchów oraz nie burzył bryły całego outfitu). Co ważne w codziennym funkcjonowaniu mężczyzny, testowany płaszcz wyposażono w dwie duże kieszenie przednie oraz dodatkową kieszeń na dokumenty. Ixon Nation wydaje się mocną propozycją dla wszystkich ceniących sobie elegancję, bądź tych, którzy ze względu na charakter swojej pracy muszą przykładać szczególną uwagę do etykiety stroju. Trzeba na niego wydać 429 zł. Inne propozycje motocyklowych kurtek, spodni, butów i rękawic na upały znajdziecie w linku poniżej.
