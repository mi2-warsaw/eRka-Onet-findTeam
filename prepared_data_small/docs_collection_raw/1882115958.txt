W szóstym, finałowym sezonie serialu "Downton Abbey" stacji ITV, jego bohaterowie będą zmagać się kryzysem, zapowiadają twórcy i aktorzy. Lord Grantham będzie zastanawiał się nad sprzedażą rodowych sreber, a nawet osobiście przygotowywał sobie przekąskę w środku nocy. Ten widok niewątpliwie wywołałby oburzenie wdowy Grantham: lord i lady Grantham w nocy w kuchni przygotowują przekąski bez pomocy służby. Taką scenę zobaczymy w ostatnim, szóstym sezonie brytyjskiego serialu "Downton Abbey", a wszystko przez kryzys, jaki dotknie angielską arystokrację. Mieszkańcy Downton będą musieli przygotować się na zupełnie nowe czasy. Najpopularniejszy brytyjski dramat kostiumowy ostatnich dekad, który od sześciu lat wiernie ukazywał życie w wiejskiej posiadłości angielskich arystokratów, dobiegnie końca tej jesieni. Serial zaczynał się w czasach przed pierwszą wojną światową, gdy granica między zamożnym państwem i obsługującym ich personelem była wyraźnie zaznaczona. Wysoko urodzeni gospodarze, Crawleyowie, żyli w luksusach, w otoczeniu licznej służby i niezachwianym przekonaniu, że zawsze będą na szczycie. W ostatnim sezonie, którego akcja rozgrywa się w roku 1925, Downton jednak mocno się skurczy. Personel otrzyma wypowiedzenie, a arystokratyczna rodzina będzie musiała nauczyć się samodzielnie o siebie dbać – nie tylko ubierać się bez pomocy służby, ale i przygotowywać dla siebie posiłki. Motorem tych zmian jest patriarcha rodu, w którego wciela się Hugh Bonneville. Lord Grantham uświadamia sobie, że czasy się zmieniły, a zaporowe koszty utrzymania chylącej się ku upadkowi wiejskiej rezydencji, oznaczają, że Crawleyowie nie będą mogli żyć na poziomie, do jakiego przywykli. Komentując wydarzenia z szóstego sezonu, którego emisja rozpocznie się we wrześniu w stacji ITV, Bonneville mówił: "Udajemy się z wizytą do sąsiada, który dosłownie musi sprzedać rodowe srebra. Niegdyś wspaniałą posiadłość trzeba podzielić. Robert, choć przecież zawsze był dinozaurem, potrafi się dostosować. Chce zachować to, co było najlepsze w przeszłości, ale dobrze rozumie, że nadchodzą nowe czasy. W ostatnim sezonie wyraźnie czuć posmak końca epoki". Najbardziej przeciwny zmianom okazuje nie członek rodziny Crawleyów, ale Carson, kamerdyner. W zwiastunie szóstego sezonu, zaprezentowanym amerykańskim krytykom, lord Grantham informuje go, że Downton musi nieco zmniejszyć liczbę pracowników. Carson (Jim Carter) protestuje, że mniej pracowników być nie może i przypomina, że już zatrudniają tylko dwóch lokajów, choć niegdyś było ich sześciu. Lecz hrabia odpowiada: "Nie lubię się wyróżniać. Kto w dzisiejszych czasach ma podkamerdynera?". Przemiany, jakie zaszły od pierwszego sezonu, wyemitowanego w 2010 roku, doskonale podsumowuje scena, w której hrabia i jego żona (Elizabeth McGovern) schodzą do kuchni, by obejrzeć nową lodówkę – nowoczesne urządzenie zainstalowane ku przerażeniu kucharki, pani Patmore – i przygotować sobie przekąskę. Czasy, gdy wszystko podsuwano im pod nos, bezpowrotnie minęły. W rozmowie z magazynem "Vanity Fair" w Los Angeles, producent wykonawczy, Gareth Neame, zapowiedział, że w szóstym sezonie zobaczymy zmierzch arystokracji w latach 20. ubiegłego wieku.
