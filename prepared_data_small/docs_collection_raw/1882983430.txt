Pierwszy raz w historii liczba Japończyków mających więcej niż 80 lat przekroczyła 10 mln; jest to 7,9 proc. wszystkich obywateli - wynika z danych opublikowanych przez japońskie MSW z okazji obchodzonego w poniedziałek narodowego Dnia Szacunku dla Seniorów. Obecnie w Japonii są blisko 34 miliony ludzi powyżej 65. roku życia; to rekordowa liczba. Stanowią oni 26,7 proc. całej ludności. Wśród seniorów tego blisko 127-milionowego kraju jest ponad 19 mln kobiet i prawie 15 mln mężczyzn. Najstarsza obywatelka Japonii ma 115 lat i jest mieszkanką Tokio, natomiast najstarszym Japończykiem jest 112-letni Yasutaro Koide z miasta Nagoja. W sierpniu Koide został wpisany do Księgi Rekordów Guinnessa jako najstarszy żyjący mężczyzna na świecie. Zgodnie z najnowszymi danymi Światowej Organizacji Zdrowia (WHO) Japonki są najdłużej żyjącymi kobietami na świecie - średnio 87 lat, natomiast Japończycy, ze średnią 80 lat, zajmują 8. pozycję m.in. za Islandczykami czy Szwedami. Opublikowane statystyki zwracają uwagę na starzenie się japońskiego społeczeństwa. Japoński Narodowy Instytut Badania Ludności i Bezpieczeństwa Społecznego szacuje, że w 2040 r. ok. 36 proc. obywateli będzie miało ponad 65 lat. Starzenie się społeczeństwa stanowi spore wyzwanie dla tej trzeciej gospodarki światowej, w szczególności dla samowystarczalności systemu emerytalnego i opieki zdrowotnej.
