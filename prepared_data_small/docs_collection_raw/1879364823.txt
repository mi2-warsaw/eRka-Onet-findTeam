Bartosz Salamon zmienia barwy klubowe. Młody reprezentant Polski przechodzi na zasadzie współwłasności z AC Milan do występującej w Serie A Sampdorii Genua. Jak relacjonuje "La Gazzetta dello Sport", w czwartkowy poranek doszło do spotkania władz Sampdorii z agentem 22-letniego obrońcy Mino Raiolą. Ustalono wtedy szczegóły dotyczące odejścia Salamona z mediolańskiej drużyny. - Jestem bardzo zadowolony z miejsca, do którego trafiłem. Chcę udowodnić swoją wartość na boisku. Już nie mogę doczekać się gry na stadionie Marassi, który jest jednym z najpiękniejszych we Włoszech. Nie mogę się doczekać derbów Genui - powiedział Bartosz Salamon telewizji Sky Sports 24. Obrońca w czwartkowe popołudnie ustalał szczegóły indywidualnego kontraktu.  Salamon przygodę z futbolem rozpoczął w poznańskim Lechu, ale w 2007 roku wyjechał do Włoch. W marcu tego roku zadebiutował w drużynie narodowej. Do tej pory rozegrał w niej trzy mecze. Zgodnie z danymi portalu transfermarkt.de, Milan zapłacił za Polaka ponad trzy miliony euro. Jego kontrakt z trzecią drużyną Włoch miał obowiązywać do końca czerwca 2017 roku. Piłkarzem Sampdorii w letniej przerwie między sezonami został Paweł Wszołek, który dotychczas występował w Polonii Warszawa.To na pewno dla niego dobra informacja. Salamon świetnie mówi po włosku. Będzie mógł pomóc w aklimatyzacji na Półwyspie Apenińskim pomocnikowi. 
