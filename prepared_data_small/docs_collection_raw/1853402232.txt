Przynajmniej na 4 lata nasza piłka ręczna straciła jedynego wybitnego trenera. Bogdan Wenta (53 l.) według wstępnych wyników dostał się do europarlamentu w Brukseli. Jest to kolejny życiowy sukces znakomitego szkoleniowca Według wstępnych wyników były selekcjoner reprezentacji Polski szczypiornistów wywalczył mandat w Parlamencie Europejskim z list Platformy Obywatelskiej, z okręgu krakowsko-świętokrzyskiego. Bogdan Wenta ma być w Brukseli jedynym przedstawicielem środowiska sportowego z Polski. Przypomnijmy, że jeszcze rok temu Wenta świętował z zespołem Vive Targi Kielce Puchar Polski, mistrzostwo kraju oraz trzecie miejsce w elitarnych rozgrywkach Ligi Mistrzów. Wcześniej z reprezentacją Polski Wenta wywalczył srebrny i brązowy medal mistrzostw świata w Niemczech 2007 i Chorwacji 2009 roku. 8 stycznia tego roku Bogdan Wenta przestał być trenerem kieleckiej siódemki i zajął się polityką. Jak się okazuje, znowu skutecznie... 
