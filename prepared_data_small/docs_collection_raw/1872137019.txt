James McCarthy prowadzi rozmowy z działaczami swojego klubu i niebawem przedłuży swoją umowę z Evertonem FC - informuje "The Guardian". Irlandczyk łączony był z odejściem z Goodison Park. 24-latkiem zainteresowane są bowiem Tottenham Hotspur oraz Manchester City. Jednak bardziej prawdopodobne jest, że piłkarz podpisze pięcioletni kontrakt z The Toffees. - James nigdzie się nie wybiera. Doniesienia mediów sugerowały, że chcemy go sprzedać, jednak mogę zagwarantować, że nic takiego się nie wydarzy - powiedział menedżer Evertonu Roberto Martinez. - Jest on piłkarzem, wokół którego chcemy budować naszą drużynę. Podpisanie z nim długoletniego kontraktu będzie dobrą inwestycją - dodał. - Mam nadzieję, że James jest tutaj szczęśliwy i w ciągu kilku dni dostaniemy dobre wiadomości i przedłuży umowę - zakończył. McCarthy jest zawodnikiem Evertonu od 2013 roku. Dotychczas w barwach The Toffees rozegrał łącznie we wszystkich rozgrywkach 76 spotkań, w których strzelił trzy bramki oraz zanotował sześć asyst.
