Karim Benzema zapewnił, że czuje się szczęśliwy w Realu Madryt i przez ostatnie miesiące ani przez chwilę nie planował zmiany klubu. Podczas letniego okienka transferowego pojawiało się wiele spekulacji dotyczących przejścia Benzemy do Arsenalu FC. Francuz, który do 2019 roku ma ważny kontrakt z Realem Madryt przyznał, że nie zamierza opuszczać Santiago Bernabeu. - Nic szczególnego nie wydarzyło się podczas okienka transferowego. Mam zamiar ciężko pracować każdego dnia, aby zostać w Realu. Jestem tutaj bardzo szczęśliwy - powiedział Benzema cytowany przez dziennik "AS". 27-latek, który zagra dziś w towarzyskim meczu Francji z Serbią, odpowiedział również na krytykę, która pojawiła się po jego występie w piątkowym meczu z Portugalią. Trójkolorowi wygrali 1:0 po golu Mathieu Valbuena. - Nie grałem przez cztery miesiące. W nowym sezonie w Realu dostałem bardzo mało minut na boisku. Zapewniam jednak, że ciężko trenuję, aby wrócić do swojej najlepszej dyspozycji - zaznaczył. Benzema nie zdobył gola dla Francji od października 2014 roku. W obronie zawodnika stanął trener Didier Deschamps, który zapewnił, że nie widzi powodów do zmartwień, a napastnik na pewno spełni wszystkie oczekiwania kibiców.
