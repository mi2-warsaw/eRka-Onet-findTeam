Trzymiesięczny areszt tymczasowy – taki środek zapobiegawczy zastosował sąd rejonowy wobec Piotra J., który zranił nożem myśliwskim dwóch piłkarzy miejscowego ŁKS 1926. 39-letni Piotr J. usłyszał już także dwa zarzuty usiłowania zabójstwa. Grozi mu za to minimum osiem lat pozbawienia wolności, a maksymalnie 25 lat lub nawet dożywocie. Jak najwyższej kary domagają się dla niego kibice ŁKS 1926 Łomża, którzy też mocno wspierają poszkodowanych zawodników: bramkarza Piotra Lipkę i obrońcę Bartłomieja Makowskiego. Obaj piłkarze trafili ranni (Lipka ciężko) do szpitala po tym, jak Piotr J. zaatakował ich nożem myśliwskim podczas sprzeczki w nocy z soboty na niedzielę w jednym z łomżyńskich klubów. Sam sprawca też pociął się nożem i wylądował w szpitalu. Stamtąd trafił bezpośrednio do aresztu.
