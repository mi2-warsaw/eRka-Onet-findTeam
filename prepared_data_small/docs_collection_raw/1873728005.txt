Abdou Razack Traore (24 l.) kontra Danijel Ljuboja (34 l.). Bezpośrednie starcie najlepszych obcokrajowców polskiej ekstraklasy powinno być ozdobą niedzielnego spotkania Lechii Gdańsk z Legią Warszawa. – Obydwaj odgrywają w swoich drużynach kluczowe role – mówi szkoleniowiec gospodarzy Bogusław Kaczmarek (62 l.) O tym, ile są warci, przekonują liczby. Ljuboja ma na koncie osiem goli i jedną asystę. Traore strzelił sześć bramek, do czego dołożył dwie asysty. To ich nazwiska otwierają tzw. punktację kanadyjską piłkarzy naszej ligi. Obaj mają jednak więcej atutów niż tylko skuteczność pod bramką przeciwnika. Ten główny to niebanalny repertuar umiejętności technicznych.Panują nad piłką w sposób nieosiągalny dla większości zawodników biegających po naszych boiskach, potrafią też strzelać fantastyczne gole. Można się spierać, czy najładniejszym dotychczas golem sezonu jest trafienie Serba piętką z ostatniego meczu Legii z Piastem czy może skuteczne uderzenie nożycami Traore ze spotkania Lechia – Lech.Zarówno Ljuboja oraz Traore mają więc przeogromny wpływ na poczynania ofensywne swoich drużyn. Piłkarz Lechii chyba nawet większy, bo powszechnie mówi się, że gdańszczanie w ataku są wręcz od swojego najlepszego piłkarza uzależnieni. W Legii odpowiedzialność za kreowanie akcji rozkłada się na kilku zawodników, choć Ljuboja ma przy tym znaczenie oczywiście kluczowe. Co jeszcze ich łączy? Nieposkromione pokłady emocji, często wyrażanych ekspresyjnie na boisku oraz zamiłowanie do oryginalnych fryzur. A co różni? Zarobki. Serbowi płaci się najwięcej w całej ekstraklasie. Traore dostaje dużo mniej, choć gdański klub zaproponował mu niedawno nowy kontrakt, na znacznie lepszych warunkach niż dotychczasowe.Nie wiadomo jednak, czy piłkarz tę ofertę przyjmie, czy też od stycznia zmieni pracodawcę. Umowa Ljuboji z Legią wygasa w czerwcu 2013. Może więc to ostatnia okazja do zobaczenia ich bezpośredniego starcia? 
