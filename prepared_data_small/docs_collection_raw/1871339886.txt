Wielkie Atletico. Niesamowity Simeone. Wspaniały zespół. To tylko niektóre nagłówki hiszpańskich gazet, które były zachwycone grą madryckiego zespołu w ćwierćfinałowych spotkaniach z Barceloną. Oprócz Atletico w półfinale zagra też Real, a to oznacza, że kibice w Madrycie po raz drugi w historii będą oglądać dwa kluby z tego miasta w półfinale Pucharu Europy. – Byliśmy do tych meczów świetnie przygotowani. Wiedzieliśmy co, i jak mamy robić. Takie spotkania wygrywają ci, którzy je najlepiej zaplanują. My to zrobiliśmy i udało nam się awansować do półfinału – powiedział po rewanżowym spotkaniu trener Atletico, Diego Simeone (43 l.).Wygrana z Barceloną robi jeszcze większe wrażenie, bo zespół argentyńskiego trenera grał bez dwóch podstawowych piłkarzy – Diego Costy (26 l.) i Ardy Turana (27 l.). – Nie mogłem ryzykować zdrowia Diego, chociaż on chciał grać. Udało nam się wygrać bez niego, bo reszta zespołu spisała się fantastycznie. Moi piłkarze nadal się rozwijają i za to ich podziwiam. Uwielbiam ich jako ludzi, ale jeszcze bardziej uwielbiam patrzeć jak grają – dodał Simeone.Nic dziwnego, że kibice Atletico już mówią o tym, że ich zespół stać na zdobycie pucharu Ligi Mistrzów. Gorsze nastroje panują wśród kibiców Realu, który również zagra w półfinale, ale styl w jakim zawodnicy Carlo Ancelottiego (55 l.) wywalczyli awans pozostawia wiele do życzenia. Królewscy pierwsze spotkanie z Borussią wygrali pewnie 3:0, ale w rewanżu przegrali 0:2 i mało brakowało, a BVB wyeliminowałaby ich z LM. – Zagraliśmy bardzo słabo. Jeżeli chcemy myśleć o awansie do finału, to musimy wiele rzeczy zmienić. Może byliśmy zbyt pewni siebie przed rewanżem? Nie wiem. Wiem, że dłużej nie możemy w ten sposób grać – stwierdził pomocnik Realu, Luka Modrić (29 l.).Dziś odbędzie się losowanie półfinałów Ligi Mistrzów. Jeżeli Atletico trafiłoby na Real, to byłaby powtórka z 1959 roku. Wtedy górą byli Królewscy, ale teraz faworytem spotkania byliby zawodnicy Simeone. 
