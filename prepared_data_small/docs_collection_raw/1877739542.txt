Argentyna bez większych problemów wygrała z Bośnią 2:1 w swoim pierwszym meczu na brazylijskim mundialu. Spotkanie zapowiadane jako hit grupy F trochę jednak rozczarowało Gorszego początku meczu Bośniacy nie mogli sobie wyobrazić. Już w drugiej minucie Sead Kolašinac (20 l.) strzelił gola samobójczego i Argentyńczycy prowadzili 1:0. Później piłkarze z Ameryki Południowej kontrolowali przebieg spotkania, nie pozwalając Bośniakom na wiele. Sami jednak też nie potrafili stworzyć sobie dogodnej sytuacji do strzelenia gola, dlatego też pierwsze 45 minut tego spotkania, delikatnie mówiąc, rozczarowało. Na szczęście w drugiej połowie było o wiele ciekawiej. Argentyńczycy zaczęli grać nieco szybciej, dzięki czemu coraz częściej stwarzali sobie okazje do zdobycia bramki. Ta sztuka udała się Leo Messiemu (27 l.), który w 65. minucie ładnym, mierzonym strzałem strzelił gola na 2:0. Bośniacy nie zamierzali jednak oddać punktów bez walki i w 84. minucie Vedad Ibisević (30 l.) strzelił gola kontaktowego. To było jednak wszystko, na co było ich stać. Argentyńczycy nie dali sobie już strzelić drugiego gola i wygrali w swoim pierwszym spotkaniu na mundialu w Brazylii 2:1. 
