Jeszcze kilka tygodni temu biegał po boiskach okręgówki w barwach Drzewiarza Jasienica. Teraz Kamil Adamek (23 l.) zadebiutował w ekstraklasie i w swoim pierwszym meczu ogrywał jak chciał doświadczonych ligowców z Arkadiuszem Głowackim (33 l.) na czele. Przed meczem z Białą Gwiazdą trener Podbeskidzia Robert Kasperczyk (45 l.) miał spory ból głowy, bo ze składu z powodu kontuzji wyleciał dobrze grający w meczu w Białymstoku Fabian Pawela (27 l.). Szkoleniowiec Górali postawił na debiutanta Adamka. Nie minęło kilkanaście sekund, a pozyskany latem z Drzewiarza Jasienica napastnik o mało co nie skopiował wyczynu Paweli w meczu z Jagą i nie zdobyłby bramki. Niedoświadczony Adamek zagubił się jednak w dryblingu i szansa przepadła. – Źle wypuściłem sobie piłkę. Szkoda, bo mogłem się w tej sytuacji lepiej zachować – przyznawał potem. Kilkanaście minut później Adamek zachował się jak rutyniarz. Świetnie wyszedł do prostopadłego zagrania ze środka pola, łatwo ograł defensorów Wisły, odegrał do Roberta Demjana (30 l.), a ten strzelił cennego gola.– Gra w ekstraklasie to dla mnie spełnienie marzenia. Trener Kasperczyk przed meczem mówił, że mam grać jak w Jasienicach i będzie dobrze. Tak też się starałem. Przeskok jest jednak ogromny. W ekstraklasie wszystko jest poukładane taktycznie. Ja mam nadzieję w każdym meczu grać lepiej, no i żebym bramki strzelał – mówił Adamek, który wie jak zdobywać bramki i ogrywać rywali.Wisła w Bielsku-Białej rozczarowała. Do przerwy piłkarze Michała Probierza (40 l.) wyróżniali się tylko ostrą grą (11 fauli). Gdyby nie ofensywnie i dobrze grający na prawej obronie Łukasz Burliga (24 l.), to mogłoby być naprawdę źle.Krakowianie podkręcili tempo dopiero w drugiej części i mieli kilka świetnych okazji do zdobycia goli. W słupek trafił jednak Cwetan Genkow (28 l.), a już w doliczonym czasie doskonałych okazji nie wykorzystali zaledwie rezerwowy Andraż Kirm (28 l.) i Ivica Iliev (33 l.). – Grać trzeba w dobrym tempie przez dziewięćdziesiąt minut, a nie tylko jedną połowę – komentował niezadowolony ze straty dwóch punktów trener Probierz. 
