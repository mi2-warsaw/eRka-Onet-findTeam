Triumfatorka ostatniej edycji Pucharu Świata w biegach narciarskich Marit Bjoergen zajęła dopiero trzecie miejsce w sprincie podczas mistrzostw Norwegii. Wygrała Maiken Caspersen Falla przed Celine Brun-Lie. W kwalifikacjach Bjoergen uzyskała drugi czas, za Yngvild Flugstad Oestberg, lecz w ćwierćfinale sprawiała wrażenie nieco zmęczonej. W półfinale była dopiero trzecia, awansując do rywalizacji o podium jako "szczęśliwy przegrany”. Norweskie media zwróciły uwagę na różnicę w dyspozycji Bjoergen, która dzień wcześniej wręcz zdeklasowała rywalki w biegu na 10 km techniką dowolną, a w piątek "ledwo dotrzymywała im kroku”. Dziennik "Dagbladet” podkreślił, że "Bjoergen pokazała wielką siłę w czwartek, lecz w piątek w krótkim sprincie na dystansie 1,3 kilometra nie miała żadnych szans, wyraźnie męcząc się w biegu finałowym”. 
