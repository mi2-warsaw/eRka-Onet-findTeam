Wojciech Szczęsny w rozmowie z Tomaszem Włodarczykiem opowiada o nowym kontrakcie z Arsenalem i swoich planach na przyszłość. Wreszcie może pan mówić o nowym kontrakcie, bo klub oficjalnie potwierdził przedłużenie umowy. To była dla pana duża radość?W zasadzie zawsze uważałem się za „Kanoniera”. To już mój ósmy sezon w tym klubie. Zawsze powtarzałem, że nie widzę swojej przyszłości w żadnym innym miejscu niż Arsenal. Nie interesuje mnie gra, w innym klubie na świecie. Bardzo się cieszę, że ten kontrakt i negocjacje wreszcie zostały sfinalizowane. Cóż mogę powiedzieć? Będę tam jeszcze przez długi, długi czas.  Nie zawsze było tak pięknie. Był moment w poprzednim sezonie, że stracił pan miejsce w składzie. To pana wzmocniło? Przeżył pan drogę z góry na dół. Teraz znowu forma pikuje...I mam nadzieję, że jeszcze się nie zatrzymałem. Że to nie jest jeszcze mój szczyt i dalej będę się na niego wspinał. Mam jeszcze parę szczytów do zdobycia. Będę ciężko pracował, żeby tak było. Mam 23 lata. Jeszcze parę razy się w życiu potknę, ale staram się realnie patrzeć na sytuację i pracować ciężko, żeby być do każdego meczu jak najlepiej przygotowanym. Jak nie wychodzi to podnoszę się i staram się iść dalej. Zobaczymy, jak to się potoczy. Jak na razie jestem zadowolony ze swojej formy. Klub spisuje się świetnie. Jesteśmy na pierwszym miejscu w tabeli więc nie mam powodów do narzekań.
