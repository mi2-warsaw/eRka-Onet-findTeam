Prezydent Białegostoku Tadeusz Truskolaski wysłał list do komitetów wyborczych z 10 pytaniami m.in. o inwestycje ważne dla miasta. Liczy, że otrzyma deklaracje na piśmie i chce po wyborach o tych obietnicach przypominać. Przed wysłaniem, treść listu Truskolaski zaprezentował dziennikarzom. Jest tam prośba o odpowiedzi na "kluczowe pytania dotyczące ważnych dla mieszkańców Białegostoku spraw". Prezydent Białegostoku pyta w nim m.in. o finansowanie z budżetu państwa których odcinków dróg łączących Białystok zamierzają popierać, czy zagwarantują szybkie połączenie kolejowe miasta z Warszawą i czy widzą możliwość budżetowego dofinansowania budowy pasa startowego na białostockim lotnisku Krywlany a także czy gwarantują pieniądze na budowę hali sportowo-widowiskowej w mieście. Pyta też o budowę Muzeum Pamięci Sybiru, o której dofinansowanie Białystok zabiega oraz czy obecny poziom subwencji oświatowej jest wystarczający a jeśli nie, to jaki wzrost tej subwencji mogą zagwarantować. Zaakcentowane zostało pytanie ostatnie: czy działania rządu mają istotne znaczenie dla tworzenia lepszych warunków do powstawania nowych miejsc pracy w Polsce Wschodniej a jeśli tak, to jakie wsparcie poza zarezerwowanymi pieniędzmi unijnymi, mogą zagwarantować. - Włączamy się w tę kampanię (wyborczą), ale nie w jakiś sposób polityczny, tylko w sposób merytoryczny. Chcemy, żeby zostały złożone jasne deklaracje. I co tu dużo mówić, od tych którzy zostaną wybrani, będziemy później wymagać, aby te deklaracje były wypełnione - mówił Truskolaski. - A jak już je złożą (deklaracje), to będziemy je mieli na piśmie i będziemy monitorować co roku (…) Nie oczekuję od partii koncertu życzeń, aby się przebijały w ofertach, tylko właśnie złożenia tych deklaracji, które później będą realizowane - mówił prezydent Białegostoku. Tadeusz Truskolaski jest bezpartyjny, rządzi w mieście trzecią kadencję. W dwóch pierwszych był kandydatem Platformy Obywatelskiej, jesienią ubiegłego roku startował jednak z własnego komitetu, choć również z poparciem PO. W październikowych wyborach parlamentarnych startuje jego syn Krzysztof, który jest liderem w Podlaskiem sejmowej listy Nowoczesnej Ryszarda Petru. Pytany, czy już mu zadał te pytania, prezydent Truskolaski zaprzeczył. - Jak każda inna formacja, otrzyma pocztą tego typu pytania. Ja tutaj działam jako prezydent miasta, a nie jako ojciec - dodał. (jb)
