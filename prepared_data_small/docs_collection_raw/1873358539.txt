Obecna dynamika sprzedaży nowych iPhone'ów pokazuje, że pobity zostanie zeszłoroczny rekord Apple'a - poinformował producent smartfonów. Koncern szacuje, że liczba sprzedanych urządzeń w pierwszy weekend od premiery przekroczy 10 mln sztuk. Apple nie podało jednak dokładnej liczby otrzymanych zamówień na iPhone'y 6S i 6S Plus. Analitycy oczekiwali jednak, że podczas pierwszej doby sprzedanych zostanie ok. 4,5 mln urządzeń. Dla porównania w pierwszych 24 godzinach od premiery iPhone'a 6 i 6 Plus sprzedano 4 mln tych telefonów. Koncern oświadczył, że pracuje nad realizacją zamówień na większy z dwóch nowych smartfonów - 6S Plus. Zainteresowanie tym urządzeniem przekroczyło prognozy Apple'a dotyczące okresu przedsprzedaży. Odpowiedź klientów na iPhone'y 6S i 6S Plus jest niezwykle pozytywna, a poziom zamówień otrzymanych w zeszły weekend w przedsprzedaży był bardzo wysoki na całym świecie" - podkreśliła w oświadczeniu rzeczniczka Apple'a Trudy Muller. Agencja Reutera zwraca uwagę, że przed premierą nowych smartfonów analitycy wątpili w zdolność firmy do powtórzenia zeszłorocznego sukcesu iPhone'ów 6 i 6 Plus. Jednak John Jackson z IDC podkreślił, że najnowsze doniesienia Apple'a podważają te prognozy. Apple ma już doświadczenie w poprawianiu swoich dotychczasowych sukcesów, jednak przypadek iPhone'a 6 wydawał się czymś wyjątkowym. W związku z tym dobry start nowej linii jest bardzo zachęcającym znakiem" - podkreślił Jackson. Natomiast analityk FBR Capital Markets Daniel Ives zwrócił uwagę, że na sukces nowych telefonów koncernu z Cupertino może mieć ponownie wpływ duże zapotrzebowanie na rynku chińskim; tamtejsza strona internetowa Apple'a wyświetla komunikat o długim czasie oczekiwania na zamówione urządzenie. To pokazuje, że mają bardzo dobry start, szczególnie, iż Chiny okazują się prawdziwym centrum i główną osią napędową zamówień" - powiedział Ives. Amerykański koncern rozpoczął przyjmowanie zamówień w ramach przedsprzedaży w zeszłą sobotę. Dostawy mają się rozpocząć od 25 września. Sprzedaż smartfonów stanowi prawie dwie trzecie z zysków uzyskanych przez koncern w ostatnim kwartale. Podczas porannej poniedziałkowej sesji na Wall Street akcje Apple'a wzrosły o 1,8 proc. do poziomu 116 dolarów i 24 centów. W zeszłą środę Apple zaprezentowało nowe modele swoich flagowych smartfonów - iPhone 6S i 6S Plus. Największą nowością nowych urządzeń jest technologia 3D Touch. Rozpoznaje ona siłę nacisku na powierzchnię ekranu, co umożliwia zaprojektowanie m.in. nowych gestów obsługi interfejsu i menu telefonu. Telefon posiada także odświeżony aparat fotograficzny i główny chip - A9X.
