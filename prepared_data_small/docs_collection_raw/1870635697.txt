Miał przebierać w ofertach pracy, ale znalezienie nowego klubu przez Tomasza Golloba może okazać się trudniejsze, niż doświadczony żużlowiec przypuszczał. O tym że nie chce w zespole indywidualnego mistrza świata z 2010 roku, poinformowała Sparta Wrocław Przez ostatnie dwa sezony Gollob był zawodnikiem Unibaksu Toruń. Zarabiał tu około dwóch milionów złotych rocznie. Jego kontrakt właśnie dobiegł końca, a z powodu zmiany właściciela dotychczasowego klubu raczej nie będzie stać na zaproponowanie mu nowej umowy gwarantującej podobne warunki. Poza tym ostatnie miesiące były w wykonaniu Golloba bardzo słabe. Mimo to wydawało się, że znalezienie nowego pracodawcy w polskiej ekstralidze nie będzie dla Golloba trudne. Nawet w gorszej formie ciągle gwarantuje on zainteresowanie kibiców. Ale rzeczywistość okazuje się wyglądać nieco inaczej. Jednym z klubów, który na pewno nie jest zainteresowany zatrudnieniem utytułowanego zawodnika, jest Sparta Wrocław, z którą ostatnio łączono Golloba. – Nie było żadnych rozmów z Tomaszem Gollobem – informuje zarządzająca tym klubem Krystyna Kloc. – Nie znam klubu w Polsce, który przeszedłby obojętnie obok nazwiska Tomasza Golloba. We Wrocławiu taki temat istniał, ale to daleka przeszłość. W tej chwili, z różnych względów, takiego tematu nie ma. Najważniejszy powód to to, że mamy wieloletnie umowy z zawodnikami i przewidujemy tylko kosmetyczne zmiany w składzie – dodaje Kloc. Czy więc żużlowiec, który przez lata zachwycał nas odważnymi akcjami na torach, będzie zmuszony zakończyć karierę? 
