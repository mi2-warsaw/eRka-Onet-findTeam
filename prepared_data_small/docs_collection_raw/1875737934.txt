Juan Mata przyznał, że cieszy się ze swojego powrotu do kadry Hiszpanii i zapewnił, że zrobi wszystko, aby jak najlepiej prezentować się na boisku i strzelać więcej goli. We wtorek Hiszpan rozegrał swój pierwszy mecz w drużynie narodowej od zeszłorocznego mundialu. La Furia Roja pokonała Macedonię 1:0 i zajmuje pierwsze miejsce w grupie C. - Spodziewałem się ponownego powołania do kadry, ponieważ jestem w dobrej formie. Reprezentowanie mojego kraju zawsze było dla mnie powodem do dumy, niezależnie od tego czy grałem w międzynarodowych turniejach, czy meczach towarzyskich - powiedział Mata w wywiadzie dla "EFE". - Cieszę się z mojego powrotu i gola strzelonego w meczu z Macedonią. Dzięki temu zdobyliśmy ważne trzy punkty i jesteśmy bliżej awansu na Euro 2016. Jestem bardzo szczęśliwy - podkreślił. Zawodnik dodał również, że gra w Manchesterze United to dla niego wielki zaszczyt i spełnienie marzeń, a w Anglii czuje się jak w domu. - Jestem zaszczycony tym, że mogę występować w Manchesterze i nazywać go swoim domem. Gra na Old Trafford jest niesamowita. Nie bez powodu nazywa się go Teatrem Marzeń - to tutaj rozrywano niewiarygodne mecze i strzelano niezwykłe bramki - zakończył. Mata jest zawodnikiem Czerwonych Diabłów od stycznia 2014 roku. Wcześniej przez 2,5 roku występował w Chelsea Londyn.
