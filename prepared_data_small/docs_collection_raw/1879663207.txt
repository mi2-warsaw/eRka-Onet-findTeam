Michelle Boryszczuk miała zaledwie 39 lat, kiedy lekarze zdiagnozowali u niej chorobę Alzheimera. Według organizacji Alzheimer Society Michelle kobieta była najmłodszą Brytyjką, która zapadła na tę chorobę. Jak twierdzą lekarze, na Alzheimera mogą zapadać osoby jeszcze młodsze, nawet 20 letnie. Najmłodsza zdiagnozowana Polka ma 29 lat! Pierwsze objawy choroby pojawiły się trzy, cztery lata przed postawieniem diagnozy lekarskiej. Michelle dostawała drgawek i skurczy. Kiedy kobieta zgłosiła się do przychodni, lekarze nie mieli wątpliwości co jej dolega. Tym bardziej, że ojciec Michelle zachorował na Alzheimera w wieku 46 lat, a matka kobiety zmarła młodo - cierpiała na schorzenia natury neurologicznej. Lekarze uznali, że Michelle została obciążona genetycznie.  Steve - mąż Michelle - pracujący wcześniej jako kierowca ciężarówki, zrezygnował z pracy i całkowicie poświęcił się żonie. Oboje wiedzieli czego mogą spodziewać się po tej chorobie, nie mieli wątpliwości, że z każdym miesiącem będzie tylko gorzej. – „Po postawieniu diagnozy przez kilka tygodni oboje płakaliśmy” – wspomina Steve.  Kiedy Michelle dowiedziała się, że jest chora, zaczęła prowadzić dziennik. O chorobie Alzheimera wiedziała wszystko. Zbierała książki i wycinki prasowe na ten temat. W pamiętniku pisała o swoich lękach, o tym jak się czuje, o postępach Alzheimera. Choroba postępowała u niej szybko. Z dnia na dzień przestała mówić i samodzielnie poruszać się. Zapiski w pamiętniku stawały się coraz mniej czytelne. Michelle zdążyła zapisać w nim swoje życzenie dotyczące pogrzebu.  Steve musiał oddać żonę do domu, który specjalizuje się w opiece nad chorymi na Alzheimera. Nie miał wyjścia. Sam, mimo ogromnego poświęcenia, nie był w stanie zagwarantować żonie takiej opieki, jakiej potrzebowała. Michelle zmarła w maju 2013 roku.  Czym jest choroba Alzheimera? Jest ona najczęstszą przyczyną otępienia wśród ludzi w wieku powyżej 65 lat. Trwa na ogół od 5 do 12 lat. Śmierć następuje w wyniku towarzyszących jej schorzeń ogólnoustrojowych. Charakteryzuje się postępującymi zaburzeniami w sferze czynności poznawczych, zanikiem pamięci, utratą zdolności do myślenia abstrakcyjnego i do wykonywania w sposób logicznie uporządkowany złożonych, a w miarę postępu choroby także prostych zadań. "W miarę postępu choroby jej objawy nasilają się, aż do całkowitej niezdolności pacjenta do samodzielnego życia" - mówi dr hab. Cezary Żekanowski z Pracowni Neurodegeneracji w MIBMiK. 
