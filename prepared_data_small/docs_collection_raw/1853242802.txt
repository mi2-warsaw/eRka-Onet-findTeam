Dowolny utwór na wielką orkiestrę symfoniczną muszą napisać uczestnicy II Międzynarodowego Konkursu Kompozytorskiego im. Karola Szymanowskiego. Pula nagród wynosi 45 tys. zł. Prace można wysyłać do 30 listopada. Organizatorami konkursu są Towarzystwo Muzyczne im. Karola Szymanowskiego oraz Akademia Muzyczna im. Karola Szymanowskiego w Katowicach. Jak powiedziała sekretarz konkursu Aleksandra Żemła, wymagany skład instrumentalny w obowiązkowej kompozycji nawiązuje do tego, na jaki sam Szymanowski tworzył swoje utwory. Dodała, że muzycy mogą się inspirować dziełami tego wybitnego kompozytora, jednak nie jest to wymagane. Konkurs skierowany jest do kompozytorów w każdym wieku. Żemła zaznaczyła, że ich utwory mogły być już wcześniej wykonywane, ale nie opublikowane. - Wśród nadesłanych prac do pierwszej edycji konkursu w 2012 r. mieliśmy też kompozycje, które powstały kilka lub nawet kilkadziesiąt lat temu – podkreśliła Żemła. Uczestników będzie oceniać jury, w skład którego wejdą współcześni polscy kompozytorzy: Eugeniusz Knapik (przewodniczący), Krzysztof Meyer, Rafał Augustyn i Sławomir Czarnecki. Pula nagród w konkursie wynosi 45 tys. zł. Laureaci pierwszych trzech nagród otrzymają kolejno: 20 tys. zł, 15 tys. zł i 10 tys. zł. Ponadto wybrane kompozycje zostaną wykonane m.in. przez Narodową Orkiestrę Symfoniczną Polskiego Radia w Katowicach oraz Filharmonię im. Karola Szymanowskiego w Krakowie. - Wbrew pozorom te nagrody w postaci wykonań są dużo cenniejsze dla kompozytorów, szczególnie tych z zagranicy – podkreśliła Żemła. Wyniki konkursu maja zostać podane w połowie grudnia. I Międzynarodowy Konkurs Kompozytorski poświęcony Szymanowskiemu odbył się w 2012 r. – w 130. rocznicę urodzin muzyka. Napłynęło 176 prac z 36 krajów świata. Pierwszą nagrodę otrzymał Hiszpan Oscar Prados Sillero za kompozycję "Chant des nuages du soir". (bs)
