Trener siatkarskiej reprezentacji Polski Stephane Antiga oraz prezes Polskiego Związku Piłki Siatkowej Paweł Papke zaangażowali się w pomoc dziesięciomiesięcznemu Fabianowi Dargiewiczowi, który cierpi na wciąż nieuleczalny rdzeniowy zanik mięśni. Panowie przekazali na licytację piłkę z autografami oraz złoty medal MŚ. Po urodzeniu Fabian Dargiewicz nie rozwijał się prawidłowo, od drugiego miesiąca życia chłopiec przechodził rehabilitację w celu usprawnienia. Po ukończeniu pół roku rodzice dziecka dowiedzieli się, że ich syn choruje na wczesnodziecięcy rdzeniowy zanik mięśni SMA. Usłyszeli też, że jeśli ich pociecha będzie regularnie rehabilitowana i leczona, to ma szansę na udział w eksperymentalnej terapii nowym lekiem, nad którym trwają intensywne prace. Wśród osób, które zaangażowały się w pomoc dla chłopca, znaleźli się Stephane Antiga i Paweł Papke. Kibice siatkówki wielokrotnie pomagali chorym osobom, dlatego selekcjoner biało-czerwonych i prezes PZPS liczą, że i tym razem fani sportu okażą wielkie serce. Francuz przekazał na aukcję charytatywną piłkę ze swoim autografem oraz podpisem Pawła Papke, z kolei prezes PZPS oddał na licytację oryginalny złoty medal mistrzostw świata 2014. Wspomniane przedmioty można wylicytować poprzez serwis Allegro, licytacja piłki potrwa do 19 sierpnia, medalu do 20. Pieniądze z aukcji zostaną w całości przekazane na rehabilitację i leczenie chłopca. Dodatkowo były reprezentant Polski ufundował dwa bilety VIP na finał Grand Slam World Tour w siatkówce plażowej w Olsztynie dla osoby, która wylicytuje medal, by tam osobiście przekazać jej krążek. Warto dodać, że w pomoc małemu Fabianowi zaangażowały się również gwiazdy MMA, Mamed Chalidow i Joanna Jędrzejczyk. Za: PZPS, Fundacja "Przyszłość dla Dzieci"
