Pomocnik Borussii Dortmund przez wiele miesięcy wracał do dobrej formy. Teraz Ilkayowi Guendoganowi nic już nie dolega. W piątek we Frankfurcie 24-letni defensywny pomocnik pojawił się na murawie w 54. minucie. Spisywał się do końca bardzo dobrze, a Niemcy pokonali Polaków 3:1. Selekcjoner naszych zachodnich sąsiadów nie będzie jednak stawiał na Guendogana. Piłkarz z tureckimi korzeniami uporządkował grę Niemców w środku pola. Zmienił Karima Bellarabiego, który prezentował się nie najlepiej. Trener Joachim Loew nie ma jednak zamiaru wystawiać Guendogana od początku poniedziałkowego spotkania ze Szkocją. Pod nieobecność poważnie kontuzjowanego Samiego Khedira to Bellarabi cały czas jest jego pierwszym wyborem do środka pola. - Ilkay pojawił się w piątek na boisku jako rezerwowy i zrobił różnicę w drugiej linii. Defensywa wyglądała o wiele lepiej. Widzę, że wraca do dobrej formy. Pokazał to na ostatnich treningach przedmeczowych. Myślę, że jest blisko tego, co prezentował dwa lata temu, gdy zagrał wspaniale przeciwko Holandii w Amsterdamie i Francji w Paryżu - mówił Joachim Loew. - On jest bardzo wartościowym zawodnikiem, niezwykle zwinnym, potrafiącym szybko zmienić kierunek. Jestem zadowolony, że jest zdrowy i stanowi dla mnie dodatkową opcję. Zwłaszcza jest to ważne, gdy nie mamy Khediry. Bez wątpienia Ilkay będzie moim człowiekiem na Euro 2016 i kolejne mistrzostwa świata - dodał szkoleniowiec. W poniedziałek na Hampden Park w Glasgow Niemcy zagrają ze Szkocją. Gospodarze wystąpią podrażnieni porażką 0:1 na wyjeździe z Gruzją w ostatni piątek. - Nie miałem jeszcze przyjemności grania na tym stadionie. To na pewno będzie przyjemność, bo atmosfera tutaj jest niesamowita. Dla gospodarzy to będzie mecz ostatniej szansy, więc spodziewam się trudnego meczu - stwierdził Loew. Szkocja ma na koncie 11 punktów i musi wygrać, aby liczyć na przegonienie Polski i Irlandii. Początek meczu o godzinie 20.45.
