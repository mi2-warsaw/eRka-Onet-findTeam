Jak poinformował w piątek na swojej stronie internetowej Pomorski Związek Piłki Nożnej, 9 lipca 2013 roku zmarł Andrzej Czyżniewski. Były bramkarz, sędzia, trener i działacz piłkarski 28 września skończyłby 60 lat. Bramkarz, sędzia, trener, skaut i działacz, który nie ukrywał, że nie jest święty Zmarły w piątek Andrzej Czyżniewski jako bramkarz grał w ekstraklasie w gdyńskich klubach Arce i Bałtyku. Z tym pierwszym zdobył Puchar Polski w roku 1979. Był solidnym golkiperem ligowym, bez szans jednak na reprezentację, bo był to czas Jana Tomaszewskiego, potem Józefa Młynarczyka. Poza bramkarskimi walorami Czyżniewski wyróżniał się również innymi. Jak wspominał dziennikarz "Piłki Nożnej" śp. Roman Hurkowski, "Czyżyk" przepuścił kiedyś strzał niejakiego Czarnynogi, pomocnika GKS Tychy, bo "myślał, że zatrzyma go trzecią nogą, a piłka przeleciała pomiędzy". Jarosław Kotas, kolega z Bałtyku wspomina - to był gościu z klasą. Gdy graliśmy razem Andrzej miał piękny dom, Toyotę z Peweksu, prowadził cukiernię, słowem dorobił się na piłce - tak to pamięta Kotas.Czyżniewski twierdził nieco inaczej - Na piłce nie dorobiłem się majątku, to były inne czasy - mówił w jednym z wywiadów. Po zakończeniu kariery "Czyżyk" został sędzią. Tomasz Dawidowski, który grał wtedy w lidze pamięta, że piłkarze go lubili, bo dobrze czuł grę, jako były piłkarz. Nie kręcił lodów w czasach gdy wszystko było na sprzedaż, był wybierany najlepszym arbitrem ligowym w plebiscycie "Kryształowego Gwizdka". Sędziował w pamiętnym meczu Legii Warszawa z Widzewem Łódź (2:3), który został przerwany z powodu kontuzji arbitra. Czyżniewski dokuśtykał do końca, potem wiele spekulacji narosło wokół tamtego spotkania, obie strony oskarżały "Czyżyka" o działanie na korzyść rywali, że symulował skurcze. Ówczesny trener Widzewa, a późniejszy selekcjoner Franciszek Smuda żartował, że to pocisk z trybun trafił Czyżniewskiego.  Jednak Krzysztof Słabik, który był w tamtym meczu liniowym ucina wszystkie wątpliwości - Czyżniewski miał uraz, nie doszukiwałbym się żadnych podtekstów - powiedział nam. Potem "Czyżyk" wylądował we Wronkach jako trener bramkarzy, to tam dały o sobie znać jego problemy psychiczne. Tam próbował popełnić samobójstwo, uratował go przechodzący wędkarz. Gdy Amica stała się Lechem przeniósł się do Poznania. Został skautem.To wtedy znów przecięła się droga jego i Franciszka Smudy. "Czyżyk" był zwolennikiem sprowadzenia na Bułgarską Roberta Lewandowskiego, Franz był przeciw. W swoim stylu krzyczał - "Czyżyk" jesteś mi winien pieniądze za benzynę. Gdybym chciał zobaczyć drewno pojechałbym do lasu - Smuda nie miał racji. Poza "Lewym" Czyżniewski wynalazł Stilicia, Rengifo, Djurdjevicia, Peszkę i paru innych. Potem wrócił nad morze, do Arki. Oficjalnie był dyrektorem sportowym, ale tak naprawdę był i sekretarką i sprzątał. Robił wszystko, może nawet za dużo. Bardzo przeżywał niepowodzenia, szarpał się z kibicami Arki po przegranym 2:5 meczu z Legią, który praktycznie zdecydował o spadku gdynian z ekstraklasy. - Nie będzie mnie hołota obrażać - mówił Czyżniewski, który potem z kibicami spotkał się w sądzie w sprawie o ochronę dóbr osobistych.Cały on. Gdy odszedł z Arki, zniknął z życia publicznego, jak sam mówił wybrał emigrację medialną. Jednak od czasu do czasu zabierał głos wypominającdawne występki ligowych moralizatorów. Gdy ci próbowali się odgryzać,"Czyżyk" z rozbrajającą szczerością przyznawał - a czy ja kiedyś mówiłem, że jestem święty? Maciej Słomiński
