Księstwo Sealandu to "niepodległe państwo", założone w 1967 roku przez emerytowanego majora Paddy’ego Roya Batesa na opuszczonej platformie przeciwlotniczej z czasów II wojny światowej. Jest jednym z najbardziej rozpoznawalnych mikropaństw na świecie. Opisuje je prof. Alastair Bonnett w książce "Poza mapą" poświęconej enklawom, zapomnianym wyspom, umarłym miastom i utraconym przestrzeniom. Dlaczego nie ja?" – oto współczesna mantra, zarazem dziecinna i głęboka. Jej najskrajniejszą formą jest przezabawne, ale nieuniknione pytanie: "A może założyłbym własne państwo?". Sam ustalałbym prawa. Czy nie byłoby fajnie? Czy to nie byłaby prawdziwa wolność? A gdyby to państwo mieściło się, dajmy na to, na wyspie? Kiedy masz wyspę, granice twojego kraju są określone jasno i ponad wszelką wątpliwość. Nieważne, jak duże jest terytorium tego kraju – na wyspie niezależność wydaje się wręcz namacalna. Przy odrobinie szczęścia nikt nie upomni się o miejsce, w którym chcesz założyć królestwo, będzie na ciebie czekało, wystarczy, że postawisz na nim stopę, rozwiniesz flagę i ogłosisz suwerenność. Tak, jak zrobił to Sealand. Księstwo Sealandu to "niepodległe państwo", założone w 1967 roku przez emerytowanego majora Paddy’ego Roya Batesa na opuszczonej platformie przeciwlotniczej z czasów II wojny światowej. Platforma stoi na Rough Sands, niedaleko wybrzeża hrabstwa Essex, a jej nadająca się do zamieszkania powierzchnia wynosi 550 metrów kwadratowych. Konstrukcję umieszczono na międzynarodowych wodach w czasie II wojny światowej i opuszczono po jej zakończeniu, toteż kiedy 2 września 1967 roku Bates z rodziną wspiął się na stary, porzucony morski fort, poczuł się uprawniony do zajęcia go i ogłoszenia niepodległości. Bates przyznał sobie tytuł księcia, żonę mianował księżną i tak ta "książęca rodzina" przystąpiła do przekształcania Sealandu w dom i w państwo. W licznej grupie mikropaństw (micronations), krajów deklarujących niepodległość, ale nieuznawanych przez społeczność międzynarodową, Sealand stanowi świetny przykład podgrupy nazywanej państwami platformowymi (platform states). Te typowo morskie kraje są z reguły bardzo nietrwałe. Brat Ernesta Hemingwaya, Leicester, był przez chwilę prezydentem zbudowanego z bambusa państwa platformowego Nowa Atlantyda, zakotwiczonego u zachodnich wybrzeży Jamajki (za kotwicę robiła oś z wagonu kolejowego połączona z blokiem silnika z forda). Kiedy konstrukcja uległa zniszczeniu podczas huraganu w 1964 roku, Hemingway stworzył kolejne "lenno": Tierra del Mar, tratwę o powierzchni 840 metrów kwadratowych, posadowioną na mierzei niedaleko Bahamów. Tym razem jednak nie ogłosił niepodległości, do czego przekonał go Departament Stanu USA, obawiano się bowiem, że Tierra del Mar może posłużyć jako przyczółek dla obcych sił chcących zająć okoliczne wyspy. W porównaniu z tymi efemerydami Sealand jawi się jako państwo o długiej i bogatej historii. W 1968 roku Królewska Marynarka Wojenna wysłała dwie kanonierki w celu usunięcia rodziny Batesów z platformy. Roy Bates oddał strzały ostrzegawcze w kierunku zbliżających się łodzi, ale nie udało mu się zapobiec aresztowaniu. Podczas rozprawy przed sądem w Chelmsford przekonał sędziów, że w Sealandzie brytyjskie prawo nie ma zastosowania. W wyroku ogłoszonym 25 listopada 1968 roku sąd stwierdził, iż Sealand leży poza terytorium Wielkiej Brytanii, toteż znajduje się poza jej jurysdykcją. Na fali sukcesu Sealandczycy wypuścili serię złotych i srebrnych monet – dolarów sealandzkich – oraz znaczków pocztowych. Pieniądze ze sprzedaży tych przeznaczonych dla kolekcjonerów kuriozów wpływały do kasy nowego księstwa. Pojawiły się też paszporty, ale nie wiadomo, czy trafiły do sprzedaży. Do kolejnego dramatycznego wydarzenia w historii Sealandu doszło w 1978 roku, kiedy platformę odwiedziła grupa holenderskich i niemieckich biznesmenów z "ofertą handlową". Przedsiębiorcy opanowali Sealand i wzięli księcia Michaela, syna Roya Batesa i następcę sealandzkiego tronu jako zakładnika. Przetrzymywali go przez trzy dni, chłopaka uwolnił dopiero ojciec, który w końcu odbił platformę z rąk "gości". W "Sealand News" internetowej gazetce wyspy Bates wyjaśnił: "Zadzwoniliśmy po znajomego, który miał śmigłowiec". Znajomy jest kaskaderem, pracował przy filmach z Jamesem Bondem, ale po raz pierwszy robił coś takiego naprawdę. Zeskoczyłem z helikoptera na platformę, oddałem strzał ostrzegawczy i krzyknąłem: "Wszyscy ręce do góry!". I tyle. Latały kule, ale nikt nie został ranny, a najeźdźców szybko – w prawdziwie bondowskim stylu – pokonano i wzięto jako "jeńców wojennych". Kiedy rząd niemiecki poprosił Brytyjczyków o interwencję, w odpowiedzi usłyszał, że platforma znajduje się poza jurysdykcją Wielkiej Brytanii. Najpierw na wolność wyszli obywatele holenderscy, niemieckich więźniów wypuszczono dopiero po tym, jak do Sealandu pofatygował się dyplomata tego kraju. Jednego z Niemców zatrzymano dłużej, ponieważ wcześniej podobno przyjął on sealandzki paszport, toteż jego udział w akcji potraktowano jako zdradę stanu. To był okres świetności Sealandu. Sęk w tym, że niemal wszystkie zabawy, choćby nie wiem jak poważne i wciągające, kiedyś się nudzą i w końcu nie ma komu się bawić. Sealand odniósł militarne zwycięstwo, w latach osiemdziesiątych platforma często stała pusta i powoli popadała w ruinę. W 1987 roku, kiedy rząd Wielkiej Brytanii poszerzył pas morza terytorialnego z trzech do dwunastu mil morskich, zakwestionował tym samym niepodległość Sealandu; Sealand w odwecie wysunął własne żądanie ustanowienia dwunastomilowego pasa i ogłosił aneksję leżących na angielskim wybrzeżu miast Harwich i Felixstowe. Wielka Brytania nie podjęła kolejnej próby przejęcia terytorium Sealandu, a jej rząd nadal traktuje Księstwo Sealandu jako de facto suwerenne państwo. Będąc mieszkańcem platformy, książę Roy nie płacił podatków; inne oczywiste naruszenia brytyjskiego prawa również uchodziły mu bezkarnie. Na przykład, kiedy Roy Bates oddał "strzały ostrzegawcze" w kierunku statku, który w 1990 roku jego zdaniem zanadto zbliżył się do księstwa, złożoną przez załogę jednostki skargę odłożono ad acta. W oficjalnej historii swojego państwa klan Batesów pisze, iż był to "wyraźny sygnał, że brytyjskie Ministerstwo Spraw Wewnętrznych nadal uważa Sealand za organizm państwowy pozostający poza jego kontrolą". W latach dziewięćdziesiątych nad obrotnym dworem Sealandu zebrały się czarne chmury. W 1997 roku, po tym, jak zabójca ikony mody Gianniego Versacego popełnił samobójstwo na łodzi mieszkalnej zacumowanej w Miami, w rzeczach tego mężczyzny amerykańska policja znalazła paszport Sealandu. Wiosną 2000 roku hiszpańscy stróże prawa aresztowali członków madryckiego gangu powiązanego z organizacjami zajmującymi się przemytem narkotyków i praniem brudnych pieniędzy. W siedzibie szajki znaleziono kilka tysięcy sealandzkich paszportów. Podczas przesłuchania w Interpolu Bates stanowczo podkreślił, że paszporty jego kraju nie są na sprzedaż. Sealand to zabawa i przygoda. Bardzo szkoda, że sprawy przybrały taki, a nie inny obrót" – powiedział Bates w rozmowie z dziennikarzem. W toku śledztwa ujawniono, że falsyfikaty pochodziły od tego samego Niemca, który prawie dwadzieścia lat wcześniej próbował przejąć Sealand siłą. Podając się za sealandzkiego ministra finansów, prowadził nieistniejącą Sealand Business Foundation i szczycił się tym, że sprzedał ponad 150 tysięcy fałszywych paszportów księstwa. Na oficjalnej stronie Sealandu czytamy, że "wiele podrobionych paszportów kosztujących tysiąc dolarów sztuka, trafiło do osób wyjeżdżających z Hongkongu po zwróceniu go Chinom". Wynajęcie Sealandu firmie HavenCo w 1999 roku dodatkowo nadwątliło zszargany wizerunek platformy. Inwestorzy z Doliny Krzemowej wyłożyli setki tysięcy funtów, żeby przekształcić Sealand w będący poza wszelką państwową kontrolą "raj internetowy". Pornografia dziecięca, spam i hacking były zabronione, ale na przechowywane na tamtejszych serwerach dane naruszające prawa autorskie i własności intelektualne nie nakładano już żadnych obostrzeń. Sealand miał się stać światowym centrum wymiany plików i innej nielegalnej działalności. Rodzina Batesów wykorzystała zastrzyk pieniędzy do wzmocnienia bezpieczeństwa swojego księstwa. Zamontowano nowe maszyny do odsalania i generatory prądu, ustanowiono szybkie łącze satelitarne, zainstalowano pracującą w paśmie mikrofalowym radiolinię, położono wiele kilometrów kabli. Za pieniądze z inwestycji książę Michael powołał sealandzką armię i marynarkę wojenną, wyposażoną w karabiny maszynowe i szybkie pontony. Pomimo tych zabiegów lista klientów HavenCo wkrótce zaczęła się kurczyć. Inwestorów odstraszało najpewniej to, że cała łączność internetowa z Sealandu przechodziła przez Wielką Brytanię, która nadal twierdziła, że platforma znajduje się na jej wodach przybrzeżnych. W 2008 roku firma HavenCo splajtowała, a do mediów trafiła informacja o wystawieniu Sealandu na sprzedaż przez księcia Michaela Batesa. Platformę wyceniono na 750 milionów euro. Wydaje się, że był to jedynie zabieg marketingowy mający wzbudzić zainteresowanie nowych inwestorów. Pod koniec pierwszej dekady nowego wieku książę Michael, któremu nie udało się zdobyć funduszy, opuścił Sealand i przeprowadził się do Leigh-on-Sea. W tym samym mieście swego końca doczekał jego ojciec; zmarł 9 października 2012 roku w wieku dziewięćdziesięciu jeden lat. W rozmowie z "Sealand News" Joan Bates snuła romantyczną wizję życia w Sealandzie: Było jak w bajce. Czy można sobie wyobrazić wspanialszy komplement dla kobiety niż uczynienie jej księżną we własnym księstwie? Uwielbiam to. Kiedy podróżujemy i legitymujemy się paszportami Sealandu, nasz przyjazd wszędzie wywołuje duże poruszenie i jesteśmy traktowani po królewsku. Nietrudno zrozumieć taką fantazję. Tym z nas, całkiem licznym, którzy są znudzeni i sfrustrowani rozbudowanym prawodawstwem i bezduszną biurokracją tradycyjnego państwa, pomysł utworzenia własnego wyspiarskiego księstwa wydaje się zapewne niezwykle kuszący. Ostatnio w najbardziej wymownych historiach dotyczących Sealandu przewija się wątek tego, że to platformowe państwo zostało symbolem nowego pokolenia ekolibertariańskich planistów. Założony w Kalifornii w 2008 roku Seasteading Institute postrzega Sealand jako pionierskie przedsięwzięcie. Swój cel organizacja wykłada w prostych słowach: jest nim "budowa nienaruszających równowagi ekologicznej platform morskich, na których będą mogli zamieszkać ludzie niezadowoleni z życia na stałym lądzie". Stworzone ręką człowieka morskie królestwa zyskują na atrakcyjności; wdzięku na pewno nie można odmówić nowo wybudowanym wyspom na Malediwach i w Dubaju, a także wycieczkowcom najnowszych generacji, stopniowo przeistaczającym się w nieustannie przemierzające morza i oceany pływające miasta. Urok Sealandu tkwi jednak w czymś, po czym wszystkie te śmiałe przedsięwzięcia ledwie się prześlizgują: to miejsce będące synonimem niezależności i suwerenności. Być może rzeczywiście jest tylko naiwną fantazją, ale za to jak ważną – i jak bardzo ludzką.
