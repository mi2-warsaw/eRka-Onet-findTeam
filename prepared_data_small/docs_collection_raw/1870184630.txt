Mario Balotelli ma za sobą beznadziejny sezon w barwach Liverpoolu i teraz powinien opuścić Anfield. Istnieje tylko jeden problem - nikt poważny go nie chce. Sytuacja Włocha jest tym trudniejsza, jeżeli weźmiemy pod uwagę ostatnie słowa trenera The Reds Brendana Rodgersa. - Nie ma tu nic do dodania. Wszyscy zawodnicy rozumieją swoją sytuację. Balotelli dokładnie wie, gdzie obecnie się znajduje - stwierdził lakonicznie Irlandczyk. Brytyjskie media uważają, że oznacza to, ni mniej ni więcej, że jeżeli "Super-Mario" pozostanie w klubie, to murawy w najbliższym sezonie nie powącha. - Moją pracą jest tworzenie możliwie najlepszego środowiska dla sukcesu drużyny. Zawsze to robiłem. Nie będę więc mówił o Mario, jeżeli mogę mówić o innych 25 piłkarzach. Zawsze będę traktował indywidualności z szacunkiem. Jeżeli agent zawodnika i klub będą chcieli, aby grał, na pewno w ciągu dwóch ostatnich tygodni okna transferowego znajdą rozwiązanie. Jeżeli nie, to przynajmniej będą wiedzieli, gdzie się znajdują - kontynuował. Przy takim obrocie spraw wydaje się więc, że Balotelli musi po prostu zmienić barwy klubowe. Nie do końca. Otóż w ostatnich dniach zagraniczne media poinformowały o klauzuli w kontrakcie, jaką rok temu wywalczył dla niego agent Mino Raiola - jeżeli niesforny snajper pozostanie tego lata w klubie, to dostanie sowitą premię z tego tytułu. Na jego konto wpłynąć miałaby wtedy sześciocyfrowa suma. Napastnika z Italii nie chce klubowy trener, nie chcą go także działacze poważnych europejskich klubów - co prawda mówiło się o zainteresowaniu Lazio, Sampdorii czy Fiorentiny, nie było jednak żadnych konkretnych ofert - a sam zawodnik może przecież połasić się na wspominaną premię i ostatecznie dalej siedzieć na trybunach lub co najwyżej ławce rezerwowych na Anfield. Przez najbliższy sezon możemy więc być świadkami co najmniej specyficznej sytuacji - reprezentant czołowej kadry świata, wicemistrz Europy, zwycięzca Ligi Mistrzów z 2010 roku albo nie będzie grał w ogóle, albo będzie zmuszony męczyć się na boiskach niższych lig i występować w ekipie rezerw klubu z miasta Beatlesów.
