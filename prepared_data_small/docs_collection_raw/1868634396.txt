Aleksander Niweliński nie będzie już dyrektorem poznańskiego ogrodu zoologicznego. We wtorek złożył rezygnację ze stanowiska. Poszło o konflikt z częścią pracowników ZOO. Niweliński wytrzymał na stanowisku dyrektora niecały rok. Wcześniejszy szef ogrodu w Płocku został wybrany na stanowisko we wrześniu 2014 roku, a pracę rozpoczął w październiku. Od tego czasu narastał konflikt z częścią pracowników ZOO. Przeciwnicy dyrektora twierdzili, że w ogrodzie dochodzi do wielu nieprawidłowości. Jednym z przykładów złego zarządzania ogrodem miała być decyzja o uśpieniu 35 żółwi ze Starego ZOO. Kilka tygodni później został zwolniony kierownik Starego ZOO, który do pracy przyszedł pod wpływem alkoholu. Część pracowników ogrodu stawała jednak murem za Niwelińskim. – „Na jaw wyszły różne konflikty, zadawnione rzeczy i takie, które od kilkunastu lat tutaj się dzieją, a wyszły właśnie za dyrektora Niwelińskiego, ponieważ on postawił na rewolucję, a rewolucja zawsze niesie za sobą ofiary” – tłumaczyła na początku września Marta Grześkowiak z poznańskiego zoo. We wtorek Niweliński złożył rezygnację. Zbiegło się to w czasie z wynikami kontroli przeprowadzonej w ogrodzie, która nie wykazała jednak żadnych nieprawidłowości. 
