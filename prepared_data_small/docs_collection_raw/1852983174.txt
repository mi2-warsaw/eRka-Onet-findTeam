Okazuje się, że niektóre produkty możemy jeść po terminie przydatności do spożycia i nic nam nie będzie! Taki nietypowy komunikat opublikowała Belgijska Agencja Żywności (AFSCA) - podaje rmf24.pl Zdaniem Agencji do roku po upływie terminu przydatności można spożywać sól, cukier, mąkę, makarony, ryż, kawę i herbatę. Natomiast dwa miesiące po upływie terminu do spożycia nadają się jeszcze suche ciastka, czekolada, olej, masło czekoladowe czy orzechowe i płatki kukurydziane. Oczywiście, produkty te powinny być przechowywane w opakowaniu, które nie jest uszkodzone.  Agencja radzi, by zamrozić niektóre produkty ( w co najmniej -18 C.) Trzeba jednak pamiętać, by zrobić to dzień przed upływem terminu ważności. Pamiętajmy jednak, że nie wolno jeść przeterminowanych wędlin, mięsa, ryb czy jajek.   Belgijska Agencja Żywności (AFSCA)  uważa, że belgijskie supermarkety wycofują i przeznaczają do utylizacji zbyt wiele produktów, zamiast dostarczać je bankom żywności, które mogą wykorzystać je w stołówkach charytatywnych.   
