Wszystko wskazuje na to, że na inaugurację nowego sezonu Premier League w pierwszym składzie Leicester City zobaczymy Marcina Wasilewskiego (34 l.). – Spodziewam się, że na spotkanie z Evertonem menedżer wystawi dwójkę środkowych obrońców: Wasilewski – Wes Morgan – mówi Faktowi Rob Tanner, dziennikarz lokalnej gazety „Leicester Mercury” Były reprezentant Polski w poprzednim sezonie był ważną postacią w zespole Lisów, którzy przebojem awansowali z Championship do angielskiej ekstraklasy. Ale nie było pewne, czy utrzyma miejsce w składzie. Premier League to przecież wyższa półka, a poza tym można się było spodziewać, że Leicester dokona wielu transferów i Wasilewskiemu przypadnie rola rezerwowego. Na dziś wygląda jednak na to, że Polak będzie miał miejsce w podstawowej jedenastce. – Matthew Upson (35 l.) jest kontuzjowany, a Liam Moore (21 l.) będzie powoli wprowadzany do składu – dodaje Tanner. Upson to jedyne poważne wzmocnienie środka obrony Leicester. W poprzednich rozgrywkach były reprezentant Anglii grał w Brighton razem z Tomaszem Kuszczakiem (32 l.) i jego wysoka forma sprawiła, że Mewy miały drugą najlepszą defensywę w Championship – straciły w 46 meczach 40 goli (liderzy tej klasyfikacji z Burnley – 37). Grę Anglika docenili kibice Brighton, którzy wybrali go na piłkarza sezonu. I niewykluczone, że to on grałby zamiast Wasilewskiego, ale musi się poddać operacji kolana. – Nie będzie go z nami przez jakiś czas, ale jestem pewny, że jak wróci, bardzo nam pomoże – mówi menedżer Nigel Pearson (50 l.). 
