Chorzowianie nie awansowali do fazy grupowej Ligi Europy. W dogrywce sędzia usunął z boiska Krzysztofa Kamińskiego (24 l.). Jedyna bramka dla rywali padła po rzucie karnym. Kluczowa dla losów meczu była 103. minuta, to wtedy golkiper zatrzymał nieprzepisowo Wołodymira Homeniuka. Sędzia początkowo wskazał na rzut rożny. Po chwili zmienił swoją decyzją, co ostro wkurzyło pierwszego bramkarza Ruchu. Kamiński otrzymał czerwoną kartkę, a na boisko musiał wejść jego dubler Kamil Lech. 19-letni zawodnik to syn znanego byłego golkipera Piotra Lecha, który przez lata bronił w Chorzowie, ale także Górniku Zabrze. Dla nastolatka był to debiut w pierwszym zespole. Nierozgrzany nie zdołał obronić strzału Xaviera Cleitona. Chorzowianie ze smutkiem opuszczali murawę. Zdawali sobie sprawę, że byli bliscy awansu do rozgrywek grupowych. Przeciwnik był do ogrania. Wczoraj jeszcze pogorszyła się sytuacja polityczna na Ukrainie. Wojska rosyjskie przekroczyły granicę, politycy zastanawiają się nawet nad wprowadzeniem stanu wojennego, ale w Kijowie życie toczy się swoim rytmem. Czołgi można jedynie zobaczyć w... muzeum, znajdującym się w pobliżu ogromnego pomnika Matki Ojczyzny. Żołnierzy w stolicy Ukrainy również jest niewielu.– W mieście było bardzo spokojnie – podkreślał Mariusz Klimek, doradca ds. zarządu, który podczas pobytu w Kijowie dopiął telefonicznie transfer Eduardsa Visniakovsa. 
