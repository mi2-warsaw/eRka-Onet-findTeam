Oto najbardziej zapracowany piłkarz reprezentacji Polski. Choć od poniedziałku do czwartku reprezentanci Polski dostali od trenera Franciszka Smudy (64 l.) zasłużone wolne, Damien Perquis (28 l.), zamiast spotkać się z rodziną, będzie w tym czasie szlifował formę na Euro. Obrońca Sochaux, który ostatnie trzy miesiące zmarnował przez złamaną rękę, jako jedyny zawodnik biało-czerwonych będzie przez cały tydzień ćwiczył indywidualnie pod okiem trenerów reprezentacji. Większego pracusia nie sposób zbaleźć w 23-osobowym składzie polskiej kadry na mistrzostwa Europy. W ciągu ponad 72 godzin, jakie na relaks i spotkania z bliskimi dostali od selekcjonera nasi zawodnicy, Damien Perquis ma w planach regularne zajęcia, które pozwolą mu stanąć na nogi przed zaplanowanym na 8 czerwca meczem z Grecją. – Damien chce trenować, dlatego nigdzie nie rusza się z Warszawy. Pozostali odpoczną od siebie, żeby oczyścić głowy przed turniejem. Dobrze wiecie, że z piłkarzami jest tak samo jak z dziennikarzami: po dwóch tygodniach spędzonych wspólnie, nie mogą już na siebie patrzeć – żartuje w swoim stylu Franciszek Smuda. Do wytężonej pracy stopera biało-czerwonych zmobilizowała także zwycięska bramka, jaką zdobył w towarzyskim meczu ze Słowacją (1:0). Dodatkowe treningi pod okiem fachowców to dla Perquisa świetny pomysł także z innego powodu. Indywidualne zajęcia z fizjoterapeutą kadry Grzegorzem Żeleźnikiem (51 l.) powinny pozytywnie przełożyć się na mizerną znajomość języka polskiego u mieszkającego na co dzień we Francji zawodnika. Poza kilkoma podstawowymi zwrotami na zgrupowaniach biało-czerwonych przed Euro Perquis sporadycznie porozumiewał się bowiem z kolegami w naszym ojczystym języku. – Razem z Marcinem Wasilewskim, z którym gramy na środku obrony, staramy się dużo rozmawiać, żeby wyjaśniać trudne sytuacje. To pomaga i obaj rozumiemy się coraz lepiej – uspokaja Damien, na którego czeka od wczoraj nowoczesna siłownia stołecznego hotelu Hyatt oraz zmodernizowane boisko Polonii Warszawa. 
