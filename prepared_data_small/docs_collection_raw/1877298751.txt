Malediwy przyłączyły się do prowadzonych na Oceanie Indyjskim poszukiwań szczątków samolotu Malaysia Airlines. Boeing z 239 osobami na pokładzie zaginął w marcu ubiegłego roku. Jak informuje dziennik "New Straits Times", mieszkańcy poinformowali władze i policję o różnych przedmiotach znalezionych na północnych wybrzeżach archipelagu, które mogą pochodzić z zaginionej maszyny. Na miejsce udali się specjaliści, którzy mają zweryfikować te doniesienia. Wiadomo już, że elementy samolotu morze wyrzuciło na wyspie Reunion, oddalonej o prawie 2,5 tysiąca kilometrów na południowy zachód od Malediwów. W ubiegłym tygodniu władze Malezji zwróciły się z prośbą do trzech państw regionu: Mauritiusa, Madagaskaru i Malediwów o pomoc w poszukiwaniu szczątków zaginionej maszyny na wodach należących do tych wysp. – Odnalezienie na Reunion fragmentu skrzydła daje nadzieję, ale zniknięcie maszyny wciąż jest zagadką – oświadczył minister transportu Malezji. W najbliższym czasie odbędzie się spotkanie przedstawicieli władz malezyjskich, australijskich i chińskich, by omówić dalsze działania poszukiwawcze. Głos zabiorą także eksperci. Samolot Boeing 777 należący do malezyjskich linii lotniczych zaginął 8 marca ubiegłego roku na trasie z Kuala Lumpur do Pekinu. Z nieznanych przyczyn zmienił kurs i poleciał nad Ocean Indyjski. Specjaliści uważają, że jego transponder został celowo wyłączony. Na pokładzie rejsu MH370 znajdowało się 239 osób, w większości Chińczyków. Przez 17 miesięcy – aż do początku sierpnia tego roku – nie natrafiono na żaden ślad maszyny. Poszukiwania prowadzono w południowej części oceanu, na południowy zachód od wybrzeży Australii. (DK)
