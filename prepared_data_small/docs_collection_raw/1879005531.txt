Ministerstwo Skarbu Państwa nie przewiduje prywatyzacji należących do skarbu państwa spółek: PZU, Polskiej Grupy Energetycznej ani PKO BP – poinformował w środę w Sejmie wiceszef tego resortu Wojciech Chmielewski. ”W świetle decyzji, które zapadły w MSP chcę podkreślić, że nie jest przewidywana prywatyzacja żadnej z tych spółek” – podkreślał wiceminister podczas środowego posiedzenia sejmowej Komisji Skarbu. O informację wnosili posłowie PiS. Chmielewski zaznaczył, że jedyna formuła, jaka jest w tej kwestii możliwa, wiąże się z wniesieniem pakietu akcji tych podmiotów do Banku Gospodarstwa Krajowego lub Polskich Inwestycji Rozwojowych. Musiałoby to jednak być uzasadnione zapotrzebowaniem na finansowanie konkretnych projektów infrastrukturalnych w ramach Inwestycji Polskich. „Ewentualne zbycie może dotyczyć pakietu na tyle niewielkiego, by akcje pozostałe własnością skarbu państwa pozwoliły na sprawowanie władztwa korporacyjnego w tych spółkach” – mówił. Dodał, że „na ten moment nie ma jakiejkolwiek decyzji” dotyczącej wniesienia akcji tych spółek do BGK ani do PIR. Chmielewski wskazał, że spółki: PZU, PGE oraz PKO BP znajdują się na liście podmiotów o strategicznym znaczeniu dla gospodarki państwa. „Dokument ten został przedstawiony w Priorytetach zarządzania portfelem podmiotów nadzorowanych przez ministra skarbu państwa do roku 2015” – przypomniał wiceszef resortu.
