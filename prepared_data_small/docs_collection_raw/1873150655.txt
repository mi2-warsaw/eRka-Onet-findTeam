Nas tym piłkarzu Lech może wkrótce nieźle zarobić. Gergo Lovrencsics (25 l.) ostatnio jest w wysokiej formie. Poprzez dobrą grę dla Kolejorza chce nie tylko wrócić do reprezentacji, ale też pokazać się zachodnim skautom. Gergo Lovrencsics półtora roku temu został wypożyczony z Lombardu Papa. Jednak tak naprawdę zaczął dobrze grać tuż przed terminem zakończenia wypożyczenia. Dzięki temu podpisał trzyletni kontrakt. Od tego momentu na lepszą grę skrzydłowego musieliśmy poczekać do meczu w Gdańsku (4:1), w którym zdobył jedną z bramek. Lovrencsics strzelił też gola Legii (1:1), dzięki temu Lech uratował punkt. Najbardziej udanym występem Gergo było niedzielne spotkanie z Górnikiem (3:1). Najpierw zdobył wyrównującą bramkę, a później asystował przy następnej. Dużo biegał, walczył i wrzucał celne piłki w pole karne. „– Takiego Węgra zawsze chcemy oglądać. W ostatnich meczach wyraźnie widać postęp w jego grze” – komplementował ekspert piłkarski Kazimierz Węgrzyn (46 l.). Lech może nieźle na tym zawodniku zarobić. Jeśli Lovrencsics utrzyma formę, wkrótce może się pojawić atrakcyjna oferta z zachodniego klubu. „– Zimą będziemy zmuszeni sprzedać kolejnego piłkarza” – słychać w klubowych korytarzach. Czy pierwszy na liście jest właśnie Lovrencsics?  
