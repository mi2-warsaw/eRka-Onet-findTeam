Arteria, po akwizycjach w Polsce, szykuje się do wejścia do Niemiec, gdzie również może przeprowadzić transakcję przejęcia, poinformował ISBnews prezes Marcin Marzec. Obecnie spółka jest w trakcie wyboru doradców do tej strategii. Szukamy doradców, którzy przygotują wspólnie z nami optymalny plan naszego wejścia do Niemiec. Rozważamy zarówno wejście organiczne, jak i przejęcie. Interesuje nas średniej wielkości podmiot na tym rynku z ciekawym portfolio klientów z branż, którymi Arteria zajmuje się w Polsce, czyli przede wszystkim telekomunikacja, energetyka, czy rynek wydawniczy" - powiedział ISBnews Marzec. Obok scenariusza akwizycyjnego możliwe jest wejście na rynek niemiecki poprzez pozyskanie obsługi na tym rynku globalnego klienta. Już dysponujemy przewagami, które powinny przynieść wymierne korzyści po wejściu do Niemiec jak niższy koszt konsultanta z wysokimi kompetencjami i językiem niemieckim" - wskazał prezes Arterii. Przypomniał, że wartość niemieckiego rynku call center łącznie przekracza 14 mld euro, wobec 1 mld zł wartości tego rynku w Polsce. W ostatnim czasie Arteria przejęła dwie spółki - Contact Center i BPO Management, co pozwoliło giełdowej grupie na istotne umocnienie pozycji lidera polskiego rynku outsourcingowego z ponad 2,2 tys. stanowisk call center. Segment call center jest strategicznie wiodący dla naszej grupy i koncentrujemy się na jego rozwoju" - podsumował Marzec. Arteria to grupa kapitałowa specjalizująca się w usługach outsourcingowych. Spółka jest notowana na warszawskiej giełdzie od 2006 r. Skonsolidowane przychody ze sprzedaży sięgnęły 149,5 mln zł w 2014 r.
