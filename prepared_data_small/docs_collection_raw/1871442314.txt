Sześć nowych inwestycji, które mają powstać w łódzkiej SSE powinno zaowocować utworzeniem ponad 200 miejsc pracy - informuje Ministerstwo Gospodarki, nadzorujące działalność stref. Firmy, które odebrały zezwolenia na działalność w strefie, poniosą wydatki inwestycyjne wynoszące łącznie co najmniej 230 mln zł. Firma Megalit Polska oraz Wirthwein Polska rozbudują istniejące już zakłady produkcji elementów z tworzyw sztucznych dla branży AGD. Ambro Logistic, Chipita Poland oraz Scanaqua to spółki, które w strefie zainwestują po raz drugi. Ambro Logistic – firma logistyczno-spedycyjna rozbuduje zakład produkcyjny w Przykonie, a także wybuduje magazyn o powierzchni 4,5 tys. m kw. wraz z infrastrukturą techniczną. W Tomaszowie Mazowieckim firma Chipita Poland rozbuduje istniejący zakład produkcyjny. W wyniku prac powstanie przynajmniej 50 nowych miejsc pracy, a projekt będzie kosztował łącznie 64 mln zł. Nowa inwestycja spółki Scanaqua zakłada natomiast dywersyfikację produkcji. W zakładzie tworzone będą elementy (w tym półprodukty) instalacji wodnych i gazowych wykonanych ze stali nierdzewnej, węglowej, miedzi oraz stopu miedzi, niklu, żelaza i mosiądzu. Budowa hali produkcyjnej w Kutnie to z kolei projekt spółki Vandemoortele Polska. Firma zajmujące się głównie wyrobem i sprzedażą mrożonych produktów spożywczych.
