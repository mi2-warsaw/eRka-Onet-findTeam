Do mistrzostw świata w Pekinie (22-30 sierpnia) przygotowuje się 50 lekkoatletów - 23 kobiety i 27 mężczyzn. Z ustalonego wcześniej składu skreślono z powodu kontuzji sprinterkę Marikę Popowicz (CWZS Zawisza Bydgoszcz SL) i dyskobolkę Żanetę Glanc (OŚ AZS Poznań). - Popowicz po niedzielnym biegu na 100 m podczas Memoriału Janusza Kusocińskiego w Szczecinie lekko utykała. Byłem jednak dobrej myśli, ale rzeczywistość okazała się inna. Podobnie ma się sprawa z Glanc. W poniedziałek jej trener poinformował, że nasiliły się bóle kręgosłupa i nie ma sensu, aby Żaneta leciała do Pekinu - powiedział wiceprezes PZLA ds. szkolenia Henryk Olszewski. O przykrej konieczności rezygnacji ze startu w stolicy Chin Popowicz napisała na swoim profilu na Facebooku: "Podczas Memoriału Janusza Kusocińskiego prawdopodobnie doszło do ponownego zerwania więzadła krzyżowego. W ostatnim roku przebyłam naprawdę długą drogę. Zrobię wszystko, żeby dwa rekordy życiowe, kwalifikacja na mistrzostwa świata i tytuł mistrzyni Polski 2015 to nie były moje ostatnie słowa! Do zobaczenia w Rio de Janeiro! Bądźcie ze mną w tych trudnych dla mnie chwilach!". Pierwsza grupa zawodników odleci we wtorek do Japonii na zgrupowanie klimatyczne, m.in. Sofia Ennaoui, Joanna Jóźwik, Kamila Lićwinko, Patryk Dobek, Marcin Lewandowski, Tomasz Majewski.
