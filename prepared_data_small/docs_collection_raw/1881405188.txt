Trener FC Barcelona Luis Enrique powiedział przed pierwszym meczem nowego sezonu Ligi Mistrzów, że obrona pucharu wywalczonego przed rokiem nie wiąże się z presją. To dodatkowy element motywujący zespół, bo od przemeblowania formatu rozgrywek o Puchar Europy żadnej drużynie nie udało się triumfować dwa razy z rzędu. W środę FC Barcelona zmierzy się z AS Roma na wyjeździe i od tego spotkania rozpocznie drogę, której celem jest ponownie zwycięstwo w Lidze Mistrzów. Jest to zadanie niezwykle trudne. Żaden zespół nie dokonał tej sztuki od powstania obecnego formatu rozgrywek w sezonie 1992/1993. - Nie, to nie jest dodatkowa presja - powiedział Luis Enrique pytany o trudy ponownej wygranej w najbardziej prestiżowych klubowych rozgrywkach Starego Kontynentu. - To wspaniała możliwość dla drużyny Barcy i jej kibiców. Wiemy, że to bardzo trudne i nikt tego jeszcze nie dokonał, ale my spróbujemy. To nie presja, to coś zupełnie przeciwnego. W chwili, gdy piłka zaczyna się kręcić, nie ma czegoś takiego jak mistrz, tylko są 32 zespoły, które chcą zostać mistrzami - mówił. Enrique przed objęciem posady w stolicy Katalonii pracował m.in. w Romie. I nie był to pobyt udany. Drużyna odpadła w eliminacjach do Ligi Europy, w Serie A zajęła siódme miejsce, po czym hiszpański szkoleniowiec zrezygnował z pracy. - Jestem trochę starszy i myślę, że to był normalny proces w karierze trenerskiej. Powrót tutaj wiąże się z pozytywnymi wspomnieniami. To był ciężki rok, ale mam dobre wspomnienia. Zawsze powtarzam, że niezależnie od przeszłości liczy się tylko mecz następnego dnia. Nie mam kogo obwiniać, to była moja decyzja. Wyjaśniłem, dlaczego odchodzę, ale już nawet tego nie pamiętam - wspomniał.
