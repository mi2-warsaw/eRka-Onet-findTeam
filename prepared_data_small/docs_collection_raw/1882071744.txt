Nokautujący cios Izuagbego Ugonoha (13-0, 10 KO) z niedawnej gali w Nowej Zelandii odbił się szerokim echem w świecie boksu. Teraz polski pięściarz, od półtora roku trenujący w Las Vegas, stawia sobie poprzeczkę jeszcze wyżej. – Muszę być gotowy, gdy pojawi się szansa – powiedział "Izu" w rozmowie z "Super Expressem". 1 sierpnia w nowozelandzkim Invercagill Ugonoh znokautował już w drugiej rundzie Williama Quarrie'ego. Wyprowadzony przez Polaka prawy sierpowy był tak mocny, że jego rywal wypadł za liny i wylądował... w talerzach z jedzeniem sędziów. Światowe media zgodnie określiły akcję "Izu" mianem "jednego z najbrutalniejszych nokautów wszech czasów". Film z decydującym ciosem bije w serwisie YouTube rekordy wyświetleń. Izuagbe Ugonoh na temat swojej ostatniej walki wypowiedział się w rozmowie z "Super Expressem". – To fajne uczucie, uczucie spełnienia. Ta walka mogła przejść niezauważona, a jednak wydarzyło się coś takiego – mówił. Ugonoh urodził się w Szczecinie, teraz w Polsce ma dom nad morzem. – Zawsze będę tam wracał – zapewnił. I przyznał, że długotrwały rozbrat z ojczyzną daje mu się we znaki. – Miewam kryzysy. Gdy nie ma się wokół siebie rodziny, jest ciężko. Ale dzięki przezwyciężaniu problemów jestem mocniejszy psychicznie. To nieodłączny element sukcesu – analizował. Następną walkę Izuagbe Ugonoh ma stoczyć 15 października. – Rywal będzie mocniejszy, może powalczymy o jakiś regionalny pas – zdradził. I przyznał też, że miał propozycję udziału we wrześniowej gali Polsat Boxing Night w Łodzi. – Były rozmowy o pojedynku z Mariuszem Wachem, ale czasowo nam nie pasowało – ujawnił. Kiedy zatem zobaczymy Ugonoha w pojedynku z Polakiem? – Kibicuję swoim rodakom. Nie ma złych emocji między nami, lubimy się. Ale prędzej czy później zmierzę się z którymś z nich – zakończył. Za: "Super Express"
