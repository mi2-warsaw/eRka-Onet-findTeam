W sopockich lasach, które stanowią ok. 60 proc. powierzchni miasta, zawisły drogowskazy ułatwiające poruszanie się po ścieżkach i drogach. Tabliczki przedstawiające rowerzystę i pieszego pojawiły się przy wielu skrzyżowaniach. W lasach ma być więcej ścieżek. Jest to kolejne działanie miasta, tym razem przy współpracy z Nadleśnictwem i regionalnym oddziałem PTTK, które ma m.in. zachęcić do zostawienia samochodu w domu i poruszania się po Sopocie i okolicach rowerem. O tym, że Sopot stawia na rowery i ekologię, wiadomo od dawna: miasto zlikwidowało ruch ciężarowy w mieście, rozbudowuje infrastrukturę ułatwiającą poruszanie się jednośladem, auta elektryczne i hybrydowe należące do mieszkańców Sopotu są zwolnione w kurorcie z opłat za parkowanie a urzędnicy, którzy zdecydują się zrezygnować z przyjazdu do pracy samochodem i zadeklarują, że będą przyjeżdżać środkami komunikacji publicznej, rowerami, skuterami lub będą przychodzić pieszo - otrzymują nagrodę motywacyjną w wysokości 50 złotych. Zgłosiło się już ponad 150 osób. Niewielkie powierzchniowo miasto nie jest w stanie pomieścić rosnącej liczby aut, które szczególnie w sezonie zalewają ulice, więc każdy samochód, który nie wjedzie do Sopotu jest na wagę złota. Tabliczki, które ustawiono przy ścieżkach w lesie w Sopocie nie przedstawiają przebiegu szlaków, lecz pełnią funkcję drogowskazową. Sopocki inspektor ds. komunikacji rowerowej, Krzysztof Jałoszyński uważa, że dzięki nowym tabliczkom osoba wyruszająca do lasu będzie mogła łatwo zorientować się w terenie. Natomiast osoby poszukujące inspiracji i odpowiedzi na pytanie, którą trasę rowerową wybrać, mogą je znaleźć w książeczce Sopockie Inspiracje Rowerowe, która pokazuje przebiegi tras, opisy oraz ślady GPS do pobrania na swój telefon lub nawigację. Z uwagi na rosnącą popularność leśnych tras, samorządy Sopotu, Gdańska i Gdyni wraz z Urzędem Marszałkowskim zamierzają zrealizować wspólny projekt kompleksowej sieci tras rekreacyjnych dla rowerzystów i biegaczy. Projektem zainteresowane jest również Nadleśnictwo Gdańsk, które chce uporządkować ruch rekreacyjny w lasach. Planuje się wytyczenie 45 km tras rowerowo-biegowych. "Część dróg będzie wymagała jedynie miejscowych poprawek, a część - kompleksowej przebudowy i utwardzenia. Na pewno nie chcemy zmieniać rodzaju nawierzchni na inny niż obecnie, np. na asfalt" - dodaje Jałoszyński. Prace w terenie powinny ruszyć w 2016 roku.
