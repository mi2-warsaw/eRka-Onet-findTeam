Chińczycy nie mają sobie równych w produkcji niskobudżetowych smartfonów, oferowanych w atrakcyjnych cenach. Najnowszym modelem pochodzącym z Państwa Środka, który już w przyszłym tygodniu trafi na sklepowe półki, będzie UMi Fair. Produkt wyposażony w technologię biometryczną, kosztować ma jedyne 99 dolarów. W Europie mając w kieszeni kwotę poniżej 400 zł, nie mamy raczej co myśleć o zakupie w miarę dobrego smartfonu. Tymczasem w Chinach w tym przedziale cenowym mamy całkiem sporo propozycji, a jedną z nich jest model UMi Fair, który do sprzedaży trafi już 25 września i może zagrozić produktom Xiaomi z rodziny Redmi. UMi Fair dysponuje 5-calowym wyświetlaczem o rozdzielczości 1280 x 720 pikseli, a napędzany jest przez procesor MediaTek MT6735. Wyposażono go także w 2 GB pamięci RAM oraz 8 GB pamięci użytkowej. Zdjęcia oraz filmy możemy wykonywać przy pomocy 8 Mpix aparatu tylnego, wyposażonego w sensor pochodzący od Sony, a także 2 Mpix kamery przedniej. Zasilanie zapewnia bateria o pojemności 2250 mAh, natomiast o bezpieczeństwo danych dba czytnik linii papilarnych. UMi Fair kosztować ma 99 dolarów, co biorąc pod uwagę wyposażenie tego smartfonu, czyni z niego naprawdę świetną propozycję. Szczególnie w przypadku mniej wymagających użytkowników.
