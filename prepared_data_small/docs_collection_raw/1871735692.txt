To miał być spacerek i łatwo zainkasowane trzy punkty, a była prawdziwa piłkarska bitwa! Po niesamowicie zażartym i emocjonującym meczu Holandia pokonała Australię 3:2. Drużyna z Antypodów zaskoczyła wicemistrzów świata agresywną grą i pressingiem na całej długości oraz szerokości boiska. Kiedy do siatki trafił jednak Arjen Robben (30 l.) wydawało się, że wszystko pójdzie zgodnie z planem. Nic jednak z tego, bo kilkadziesiąt sekund później kapitalnym trafieniem z woleja wyrównał Tim Cahill (35 l.). Po przerwie rozpoczęła się prawdziwa wymiana ciosów. Było na co patrzeć, a kiedy po zagraniu ręką w wykonaniu Daryla Janmaata (25 l.) z karnego gola na 2:1 dla Australijczyków zdobył Mile Jedinak (30 l.) zapachniało sensacją. Holendrzy mają jednak w zespole Robina van Persie (31 l.). To jego kapitalne trafienie dało wyrównanie. Kluczowa była 68 minuta. Świetnej bramkowej okazji nie wykorzystał bardzo aktywny Matthew Leckie (23 l.), a zaraz potem z kontry "Oranjes" zdobyli zwycięskiego gola. Bramkę po strzale z dystansu i błędzie źle interweniującego bramkarza Matthew Ryana (22 l.) zdobył Memphis Depay (20 l.). Dla młodego napastnika PSV Eindhoven była to pierwsza bramka w reprezentacji. Grupa B, Porto Alegre Holandia - Australia 3:2 Bramki: 1:0 Robben 20. 1:1 Cahill 21. 1:2 Jedinak 54. karny 2:2 van Persie 58. 3:2 Depay 68. 
