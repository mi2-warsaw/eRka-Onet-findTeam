Polacy chcą udowodnić, że są niezbędni. 20 sierpnia imigranci w Wielkiej Brytanii planują strajk. Chcą nie przyjść tego dnia do pracy. Pomysł narodził się z frustracji. Polacy mają dość narzekania, że zabierają innym pracę. Czy na pewno na ich miejsce znaleźliby się chętni Anglicy? Wyjechali na Wyspy za pracą. Dają z siebie wszystko, byle tylko zarobić. Byle pracodawca był zadowolony. Tam mieszkają, robią zakupy i płacą podatki. Tymczasem zewsząd słyszą narzekania, że zabierają pracę rodowitym Brytyjczykom, a poza tym lenią się i pobierają zasiłki. Polacy mają już dość tych sprzecznych oskarżeń. I kolejnych utrudnień wprowadzanych przez rząd Davida Camerona. Jedna z czytelniczek Polish Express rzuciła pomysł, że imigranci powinni ogłosić strajk. „„Nie przyjdźmy jednego dnia do pracy. Inaczej Brytyjczycy nie uwierzą, że ten kraj bez nas naprawdę nie funkcjonuje. Kiedyś w Ameryce, w latach 80. też tak psioczyli na imigrantów i jednego pięknego dnia nikt z imigrantów nie poszedł do pracy. Rezultat? Stanęło wszystko: metro, komunikacja, coffe shops. I przestali psioczyć! Może teraz pora na nas?”” – napisała na portalu. Takiego odzewu się nie spodziewała. Ruszyła lawina. Datę strajku ustalono na 20 sierpnia. Pomysł podchwycili nie tylko Polacy, ale również Litwini, Łotysze, Rumuni czy Bułgarzy. Nie przychodząc tego dnia do pracy chcą udowodnić Brytyjczykom, że są niezastąpieni. A bez nich stanie produkcja, transport, usługi i cała reszta gospodarki. Wsparciem akcji jest wyemitowany w TTV film dokumentalny. Pokazuje dosadnie, co by się stało, gdyby z Wysp zniknęli wszyscy przyjezdni. Wybrani bezrobotni Brytyjczycy, którzy na nich narzekają, mają szansę to sprawdzić. Na potrzeby eksperymentu otrzymują dokładnie tę samą pracę, jaką wykonują imigranci. Przez dwa dni próbują swoich sił w fabrykach, lokalach gastronomicznych i przy zbieraniu warzyw. Jaki jest efekt? –„ Obcokrajowcy są lepsi od Brytyjczyków. Liczby nie kłamią. Gdybym zatrudniał miejscowych, musiałbym zamknąć biznes. Przyjezdni z Europy pracują dwa razy wydajniej –” mówi w jednej ze scen brytyjski rolnik. Nie wszyscy jednak chcą się przyłączyć do strajku. Wielu Polaków boi się utraty pracy. Mówią, że przyjechali, żeby zarabiać, a nie strajkować. Duża część z nich nie zna nawet angielskiego, co dodatkowo utrudnia ich sytuację. 20 sierpnia okaże się, czy protest faktycznie się odbędzie, czy też pozostanie internetową ciekawostką. Zobacz film "Życie bez imigrantów" (polski lektor): 
