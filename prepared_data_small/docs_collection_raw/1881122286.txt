Zastępca prokuratora generalnego w Mediolanie w postępowaniu odwoławczym domaga się kary 20 miesięcy więzienia dla byłego piłkarza reprezentacji Włoch Paolo Maldiniego (46 l.). Były kapitan AC Milan został uniewinniony z zarzutów o korupcję w lutym 2013 r. Maldini został uniewinniony wówczas także z zarzutów o nielegalny dostęp do systemu komputerowego urzędu skarbowego we Włoszech. Śledztwo trwało od lipca 2010 roku. Piłkarz cały czas twierdził, że jest niewinny. Teraz prokuratura wraca wyłącznie do zarzutów korupcyjnych. Dotyczą one przekupienia pracownika urzędu podatkowego w celu uniknięcia kontroli firmy 44-letniego obecnie byłego zawodnika. Początek sprawie dało przesłuchanie taśm z rozmowami telefonicznymi jednego z pracowników urzędu skarbowego w Mediolanie. Pojawiało się w nich nazwisko znanego piłkarza. Maldini zakończenie kariery ogłosił w 2009 roku. Przez 25 lat (od 1984) reprezentował barwy Milanu, którego był wychowankiem. Zadebiutował w wieku 17 lat, 20 stycznia 1985 r. w meczu z Udinese Calcio (1:1). Pięciokrotnie (1989, 1990, 1994, 2003, 2007) zdobył Puchar Europy (obecnie Liga Mistrzów), a siedem razy był mistrzem Włoch (1988, 1992, 1993, 1994, 1996, 1999, 2004). 
