Uznawany za faworyta w trwających wyborach na stanowisko lidera Partii Pracy, Jeremy Corbyn ogłosił dziś, że "rozważyłby wprowadzenie nocnych wagonów metra tylko dla kobiet" w celu "przeciwdziałania molestowaniu w środkach transportu publicznego". - To niedopuszczalne, że wiele kobiet musi zmieniać swoje plany, aby uniknąć molestowania na ulicy, w środkach transportu publicznego lub, szerzej, w przestrzeni publicznej - powiedział Corbyn, podkreślając, że wlicza w to "konieczność zmiany trasy dojazdu do pracy, wcześniejsze powroty do domu lub unikanie konkretnych środków transportu". 66-letni poseł Partii Pracy zaznaczył jednak, że "to tylko pomysł" i "chciałby skonsultować go z kobietami, a także przetestować w praktyce w środkach transportu, gdzie problem jest zgłaszany najczęściej". Wykroczenia na tle seksualnym osiągnęły w 2014 roku rekordowy poziom, rosnąc o ponad 30 proc. w ciągu 12 miesięcy. Według badania ośrodka opinii publicznej YouGov aż 43 proc. mieszkających w Londynie kobiet w wieku 18-34 lat spotkało się z niechcianymi zachowaniami o charakterze seksualnym, "od gwizdania i komentarzy do fizycznego naruszenia przestrzeni prywatnej". Laura Bates z Everyday Sexism Project skrytykowała jednak pomysł Corbyna, nazywając go "krokiem wstecz" i podkreślając, że przyjęcie takiego rozwiązania "zakładałoby, że problemu nie da się uniknąć, mężczyźni muszą molestować kobiety i nie jesteśmy w stanie tego rozwiązać inaczej". Poparcie dla projektu zgłosili wstępnie przedstawiciele związków zawodowych, którzy już wcześniej sygnalizowali swoje obawy dotyczące bezpieczeństwa w londyńskiej komunikacji miejskiej, szczególnie po planowanym na 12 września wprowadzeniu nocnego kursowania metra. W przeszłości podobny pomysł zgłaszała minister transportu w rządzie Camerona, Claire Perry, ale nigdy nie zdecydowano o jego realizacji. Specjalne wagony dla kobiet istnieją m.in. w Indiach, Rosji i Japonii. Jeremy Corbyn to radykalnie lewicowy aktywista z północnego Londynu, który od ponad 30 lat jest posłem z dzielnicy Islington. Ma na swym koncie wyjątkową historię głosowania wbrew linii swojej partii (ponad 500 razy od 1997 roku). Zazwyczaj pokazujący się z plecakiem, w charakterystycznych beżowych koszulach i czapce, jest zwolennikiem m.in. zniesienia opłat za studia wyższe, renacjonalizacji kolei oraz podniesienia podatków dla najbogatszych i korporacji. 66-letni Corbyn jest wieloletnim członkiem Amnesty International i jednoznacznie wypowiadał się przeciwko wojnom w Iraku i Afganistanie, opowiadał się także za powstaniem państwa palestyńskiego. W ostatnich dniach zwrócił na siebie uwagę, sugerując, że Polska nigdy nie powinna była zostać przyjęta do NATO, gdyż jej akcesja stanowiła "naruszenie strefy wpływów Rosji". Corbyn jest przeciwny posiadaniu przez Wielką Brytanię broni atomowej. Kluczowym elementem jego programu jest "ludowe luzowanie ilościowe" - polityka dodrukowywania przez Bank Anglii pieniędzy na realizację celów socjalnych w ramach wspólnot mieszkaniowych i działań podejmowanych przez publiczny bank inwestycyjny. Zarejestrowani sympatycy Partii Pracy mogą głosować do 10 września, a wyniki zostaną ogłoszone na specjalnej konferencji partyjnej 12 września. Według ostatnich sondaży Corbyn cieszy się około 50-proc. poparciem, co może pozwolić mu wygrać już w pierwszej turze głosowania. Ostatnim stałym liderem Partii Pracy był Ed Miliband, który ustąpił ze stanowiska w maju br. po przegranych wyborach parlamentarnych. Tymczasową szefową partii jest Harriet Harman. (rb)
