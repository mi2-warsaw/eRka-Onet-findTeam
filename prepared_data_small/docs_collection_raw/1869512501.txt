Wygląda na to, że siostry Olsen mają nie lada kłopoty. Firma Mary Kate i Ashley została oskarżona o wykorzystywanie pracowników. Pozew do sądu przeciwko Dualstar złożyło 40 już zwolnionych oraz wciąż zatrudnionych stażystów. Czy to oznacza koniec modowego imperium najsłynniejszych bliźniaczek na świecie? Głównym oskarżycielem w sprawie jest Shahista Lalani, która pracowała w firmie sióstr Olsen na stanowisku głównego konstruktora. Dla większości aspirujących projektantów taka praca w popularnej marce odzieżowej byłaby spełnieniem marzeń. Ale 5-miesięczny okres stażu to zbyt długo dla osoby z wykształceniem i nie małym doświadczeniem w branży. Zwłaszcza że według Shahisty jej obowiązki znacznie odbiegały od zapisów w umowie. - Praca w The Row była bardzo wymagająca. Zrzucano mi na głowę masę obowiązków, którymi nie powinnam się zajmować. W ciągu dnia wykonywałam pracę za trzy osoby, po nocach odpisywałam na maile. Parzyłam kawę, wynosiłam śmieci, umawiałam spotkania i pracowałam w szwalni. W efekcie nie miałam już czasu na wykonywanie pracy, do której byłam zatrudniona – powiedziała Shahista Lalani w wywiadzie dla Page Six. Czara goryczy przelała się w momencie, kiedy Shahista Lalani zasłabła w pracy i odmówiono jej udzielenia pomocy. - Tego dnia było bardzo upalnie, a ja nosiłam pudła ważące kilkadziesiąt kilogramów. Pot lał się ze mnie strumieniami, aż w końcu zasłabłam. Nie mogłam liczyć nawet na chwilę przerwy. Za 5 miesięcy pracy w The Row Shahista Lalani nie dostała żadnego wynagrodzenia. Jak się okazuje, nie był to jedyny taki przypadek w firmie Dualstar (do której należy marka The Row). Do pozwu dołączyli się inni poszkodowani i na chwilę obecną pozew zbiorowy liczy 40 osób. Jednocześnie Shahista Lalani przyznaje, że nie czuje żalu do bliźniaczek Olsen, tylko do ludzi zarządzających ich firmą. - Mary Kate i Ashley są bardzo sympatyczne. To prawdziwe kobiety biznesu, które podchodzą z sercem do tego, co robią. Szkoda, że nie kontrolują swoich pracowników, którzy mogą zniszczyć wszystko, na co tak ciężko pracowały – wyrokuje Shahista. Wywiad dla Page Six wywołał ogromną burzę w środowisku. W związku z oskarżeniami Lalani firma Dualstar wydała oficjalne oświadczenie: „Firma Dualstar ma przejrzyste zasady zatrudnienia i funkcjonuje w świetle prawa. Zarzuty zawarte w powie, są bezpodstawne. Firma Dualstar będzie energicznie bronić swojej racji i honoru w sądzie, a nie w mediach”. Czy wojna rozpętana przez stażystów będzie początkiem końca modowego imperium sióstr Olsen?
