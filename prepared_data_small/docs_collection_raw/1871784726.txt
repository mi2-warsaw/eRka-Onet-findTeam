Reprezentacja Polski może mieć nowego sponsora głównego. Kontrakt z firmą Orange kończy się w czerwcu 2014 roku. Rozmowy w sprawie nowej umowy rozpoczęły się kilka miesięcy temu, ale francuska firma wcale nie jest przekonana do kontynuowania współpracy. Rozmowy utrudniają chłodne stosunki piłkarskich władz z firmą Sportfive – posiadaczem praw marketingowych kadry. PZPN zabezpiecza się i szuka innych rozwiązań. Prezes Zbigniew Boniek spotka się w tym tygodniu z biznesmenem Zygmuntem Solorzem-Żakiem – właścicielem m.in. telewizji Polsat i telefonii komórkowej Plus Orange się waha Firma Orange, do 2009 roku pod marką Telekomunikacji Polskiej, nieprzerwanie od 2002 roku wspiera reprezentację Polski. Ostatnia umowa została podpisana w czerwcu 2010 roku. Na jej podstawie kadra otrzymuje ok. 8 milionów złotych rocznie. Za te pieniądze logo firmy widnieje na strojach treningowych kadry, bandach podczas zgrupowań i meczów (ok. 12 minut ekspozycji podczas każdego meczu); Orange ma też prawa do wizerunku zawodników. Może nagrywać dwie reklamy w roku. W związku z tym, że umowa dobiega końca, rozpoczęły się rozmowy, ale na razie przebiegają powoli. Do pierwszej propozycji ze strony związku Orange ustosunkowała się negatywnie. – Oferta miała wiele mankamentów, do których mieliśmy swoje zastrzeżenia. Brakowało w niej szczegółów, które są wymagane do podjęcia dalszych rozmów. Poproszono o uzupełnienie propozycji – powiedzieli nam ludzie związani z francuskim koncernem. W korespondencji PZPN do Orange zaznaczono, że na marketing wokół reprezentacji jest nowy pomysł. Boniek rozważa wprowadzenie modelu nie z jednym, ale co najmniej dwoma sponsorami głównymi, jak we Włoszech (TIM, Compass, Fiat) lub Hiszpanii (Iberdrola, Cruzcampo, Movistar, Banesto) i w przeciwieństwie do Anglii (Vauhxhall) czy Niemiec (Mercedes-Benz). Orange poprosiła więc o wyjaśnienie, jak wyglądałby podział praw z ewentualnym drugim sponsorem głównym – np. co ze strojami technicznymi i czasem wyświetlania reklam firmy podczas meczów. Pytanie, czy Orange byłaby w stanie zapłacić podobne pieniądze jak do tej pory za brak ekskluzywności (drugi sponsor byłby naturalnie z innej branży) i brak takiej imprezy jak Euro 2012, zapewniającej gigantyczną ekspozycję marki. Poza tym od września 2013 roku Orange Polska rządzi nowy prezes Bruno Duthoit uważany za cost-cuttera, czyli człowieka szukającego oszczędności. Firma dość radykalnie wycofuje się z wszelkiego rodzaju aktywności sponsoringowej – nie tylko sportowej. Teoretycznie 40 mln to nie jest kwota, która w globalnej działalności giganta przyprawia o zawrót głowy, a prestiż jest duży. Czy rezygnować z takiego nośnika jak reprezentacja? Zwłaszcza że kolejna wielka impreza, w której może wziąć udział Polska, to mistrzostwa Europy w kraju matce firmy – we Francji. Kłopoty ze Sportfive Rozmowy z Orange mają toczyć się do końca lutego, a decyzja o ewentualnym przedłużeniu kontraktu zapadnie w marcu. Stroną w sprawie jest także firma Sportfive – właściciel praw marketingowych PZPN, która od lat współpracuje ze związkiem. W 2009 roku zawarła dziesięcioletnią umowę, wygasającą dopiero w 2020 roku. – W żadnym europejskim państwie jeszcze się z czymś takim nie spotkałem – mówił wtedy szef konkurencyjnej dla Sportfive firmy UFA Nikolaus von Doetinchem. Rzeczywiście to sytuacja ekstremalna, która nie podoba się Zbigniewowi Bońkowi i sekretarzowi generalnemu Maciejowi Sawickiemu. Nienormalne jest, że prawa marketingowe w bardzo dynamicznie działającym środowisku właściwie zostały zablokowane na stałą kwotę na kolejne sześć lat. Zwłaszcza że ich wartość z roku na rok rośnie, a możliwość sprzedaży jest mnożona przez liczbę nowoczesnych platform, o których w 2009 roku nawet nie myślano (Facebook, Twitter, inne social media). – To zła umowa, która uderza w bezpieczeństwo licencjodawcy. Cały czas otwierają się nowe możliwości. Za dwa lata dojdą kolejne, za cztery następne – uważa Tomasz Rachwał z Polish Sport Promotion. PZPN ma zastrzeżenia do pracy Sportfive. Uważa, że potencjał reprezentacji jest znacznie większy – zarówno jeśli chodzi o pozyskiwanie sponsorów, jak i sprzedaż licencji na wykorzystanie wizerunku zewnętrznym podmiotom. Chciałby renegocjować umowę, bo ma ograniczoną kontrolę nad tym, co z finansowego punktu widzenia jest dla PZPN niezwykle cenne. Według zawartego kontraktu związek oddaje Sportfive 20 procent z podpisanych umów. Właściwie jest na odwrót. Pieniądze wpływają do Sportfive, który dopiero potem płaci związkowi. Boniek wraz ze swoimi współpracownikami chciałby tę sytuację odwrócić. Prawa odzyskać, mieć większą swobodę i wpływ na pozyskiwanie nowych sponsorów. Z prawnego punktu widzenia racja leży pośrodku. Dziesięcioletnia umowa to nieodpowiedzialność i krótkowzroczność poprzedniego prezesa Grzegorza Laty, a duży sukces szefa polskiego oddziału Sportfive Andrzeja Placzyńskiego. Umowa jest ważna i właściwie tylko dobra wola ze strony niemieckiej firmy mogłaby cokolwiek zmienić. Wypowiedzieć ją bez żadnych konsekwencji byłoby trudno. Chyba że PZPN udowodniłby w sądzie nieprawidłowości w konstrukcji kontraktu. Na szali są ogromne pieniądze. W grudniu doszło do spotkania Bońka i Placzyńskiego. Na razie brak porozumienia. Czy będzie? Trudno powiedzieć, ale współpraca układa się, mówiąc delikatnie, średnio. Solorz wchodzi do gry Zbigniew Boniek poza Orange, która na marginesie współpracę ze Sportfive sobie chwali, szuka innych rozwiązań. W tym tygodniu spotka się z Zygmuntem Solorzem-Żakiem, a więc multimedialnym gigantem. Należąca do niego telewizja Polsat kupiła pod koniec 2013 roku prawa do pokazywania meczów reprezentacji Polski w latach 2014–2018 (eliminacje i turniej finałowy Euro 2016, eliminacje i mundial 2018 oraz mecze towarzyskie w terminach FIFA). Wykupienie praw mobilnych i internetowych też jest nie bez znaczenia. Solorz ma bowiem w szerokim pakiecie swoich aktywów marki ipla.tv oraz telefonię komórkową Plus. Do tego szybki internet LTE. Mecze kadry może pokazywać ekskluzywnie na każdej platformie, którą ma do dyspozycji. – Prawa mobilne to 14 mln klientów Plusa, a internetowe to 4 mln użytkowników iPla TV – powiedział na konferencji, podczas której ogłoszono przejęcie praw, prezes Polsatu Cyfrowego Dominik Libicki. Pozyskanie praw marketingowych do wizerunku reprezentacji i reklamowa ekspozycja podczas meczów oraz treningów kadry mogłaby być dla Solorza decyzją właściwą i atrakcyjną. – Solorz jako główny sponsor reprezentacji? Wizerunkowo i strategicznie na pewno by się to obroniło – stwierdził Rachwał. Taki ruch mógłby być dopięciem klamry i pójściem za ciosem po grudniowym pozyskaniu praw. Ustami reprezentantów mógłby szczycić się potężnym kontentem, który oferuje. Na razie trudno mówić o konkretach. Rozmowy i poszukiwania trwają. Nie jest tak, że Orange na pewno porzuci kadrę, a Solorz-Żak ją przejmie. – Nie będziemy komentować ani przedstawiać szczegółów naszych relacji biznesowych z partnerami, z którymi prowadzimy rozmowy – skomentował krótko rzecznik Orange Wojciech Jabczyński. Ani Zbigniew Boniek, ani Andrzej Placzyński oficjalnie nie komentowali sprawy. 
