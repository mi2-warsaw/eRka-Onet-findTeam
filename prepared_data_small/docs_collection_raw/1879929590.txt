Patryk Małecki (24 l.) odchodzi z Wisły Kraków. Krnąbrny piłkarz poleciał do Turcji, by przejść testy medyczne w klubie Eskisehirspor. Jeśli badania wypadną pomyślnie, to szósty klub tureckiej ekstraklasy wypożyczy go na najbliższy sezon. Za roczne usługi Małeckiego Eskisehirspor zapłaci około 600 tysięcy euro. W umowie wpisana zostanie możliwość transferu definitywnego. Jeśli Małecki sprawdzi się, Turcy wyłożą za jego wykupienie 1,5 miliona euro. Krakowianie chcą się pozbyć Małeckiego, bo więcej z nim problemów niż pożytku. Nawet tak twardy facet jak Michał Probierz (40 l.) nie potrafił poradzić sobie z wiecznie naburmuszonym i obrażalskim zawodnikiem. Małecki ciągle stroił fochy, zamiast grać w piłkę. Ciekawe, jak poradzi sobie teraz w tureckim jasyrze. Jeśli transfer Patryka dojdzie do skutku, to do Wisły ma trafić Tomasz Kupisz (22 l.) z Jagiellonii Białystok. 
