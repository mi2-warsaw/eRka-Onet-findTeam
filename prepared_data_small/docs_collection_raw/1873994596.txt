Wanda Panfil-Gonzalez przyleciała do Polski, by wziąć udział w BMW Półmaratonie Praskim. Jak się okazało, był to jej pierwszy od dwóch lat występ w imprezie biegowej. Wszystko przez dramatyczny wypadek, który przydarzył się jej na ulicach Mexico City, gdzie obecnie mieszka Panfil to jedyna polska maratonka, która zdobyła złoty medal mistrzostw świata w tej konkurencji. W 1991 roku w Tokio osiągnięcie to zapewnił jej czas 2:29,53. Uczestniczyła też dwukrotnie w igrzyskach olimpijskich, lecz na tych imprezach zajmowała 22. miejsce. Po dwóch latach, przy okazji startu w półmaratonie w Warszawie, zdecydowała się opowiedzieć o jej ciężkim wypadku: – „Nie mówiłam o tym głośno, ale w Meksyku miałam poważny wypadek. Zostałam potrącona przez samochód na przejściu dla pieszych. Kierowca zbiegł i nigdy go nie złapano. Po uderzeniu przez auto wyleciałam cztery metry w powietrze i spadłam na asfalt. Świadkowie zdarzenia podobno myśleli, że nie żyję, bo tak dramatycznie to wyglądało. Miałam wrażenie, że głowa pękła mi na dwie połowy. W szpitalu lekarze nie dawali mi wielkich szans na odzyskanie pełnej sprawności. Początkowo byli pewni, że mam uszkodzony kręgosłup i będę miała problemy z chodzeniem. Kazali mi leżeć i nie ruszać się. Uparłam się, że wstanę pomimo protestów szpitalnego personelu, poprosiłam tylko, aby usztywnili mi szyjny odcinek kręgosłupa. Postawiłam na swoim, a wszyscy byli zaskoczeni” – dramatycznie opowiedziała zdarzenie biegaczka, która wygrywała słynne maratony w Bostonie, Nowym Jorku czy w Londynie. Panfil przyznała, że od długotrwałych obrażeń uratował ją wytrenowany organizm, choć ma jeszcze drobne problemy: – „Czuję jeszcze bóle w biodrze. Trochę przeszkadzają w bieganiu. Ale generalnie to, że wcześniej trenowałam bardzo mi pomogło. Potwierdzali to lekarze. Mięśnie były bardziej elastyczne, a organizm łatwiej się regenerował. Duże znaczenie miało to, że w momencie wypadku miałam założony plecak. On trochę ochronił mój kręgosłup.” Polska mistrzyni świata w maratonie w BMW Półmaratonie Praskim wygrała w swojej kategorii wiekowej, czym udowodniła, że wciąż znajduje się w świetnej formie. 
