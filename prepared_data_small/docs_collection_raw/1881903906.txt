Była drugim, po wieży Eiffela, symbolem Francji, obiektem pożądania milionów mężczyzn i nienawiści milionów kobiet, które chciały wyglądać jak ona. Dziś Brigitte Bardot jest zdziwaczałą staruszką, którą obchodzi tylko los słoni, fok i bezpańskich psów Burza blond włosów, wydęte usta i lekko nadąsana mina – to były znaki firmowe BB, w Polsce nazywanej pieszczotliwie Bardotką. Urodzona w bogobojnej, burżujskiej rodzinie, nie zapowiadała się na gwiazdę kina. Jako dziecko miała egzemę i astygmatyzm, nosiła aparat korekcyjny. Brzydkie kaczątko szybko jednak przeobraziło się w łabędzia. Nastoletnia Brigitte, wówczas jeszcze szatynka, była wziętą modelką. Błyszczała urodą w głupiutkich komediach. Wielka sława przyszła w 1958 r., po premierze filmu „I Bóg stworzył kobietę”. Na plakacie reklamującym tę frywolną produkcję była odziana jedynie „w ręcznik i uśmiech”. Gwiazda bez stanika W latach 60. Bardot nazywano francuskim produktem eksportowym numer jeden. Jej rysy miała symbolizująca republikę rzeźba Marianny, którą ustawiano w każdym ratuszu. Ale prócz objawów uwielbienia gwiazdę spotykały również afronty. Krytycy szydzili z jej mizernych umiejętności aktorskich. Istotnie, zawsze grała siebie – nowoczesną, bezpruderyjną dziewczynę. Bardziej od złośliwych recenzji bolało ją, że regularnie zajmuje czołowe miejsca na liście najgorzej ubranych kobiet świata. Widzowie, zwłaszcza płci męskiej, woleli ją jednak rozebraną. Brigitte, dumna ze swego ciała, nie miała z tym problemu – lansowała opalanie się bez stanika. 22 kochanków W wydanych w 1996 r. pamiętnikach BB kreuje się na męczennicę, prześladowaną przez napalonych facetów, zawistne kobiety i wścibskie media. – Dziękuję tym wszystkim, którzy kopniakami uczyli mnie życia, a zdradą i nadużywaniem mojej naiwności wtrącali mnie w otchłań rozpaczy, z której tylko cudem się wyrwałam – ogłasza rozgoryczona (s)eks-bomba. Wyznaje, że pierwszą próbę samobójczą podjęła, mając 15 lat. Włożyła głowę do piecyka gazowego. Będąc w ciąży, dwukrotnie przedawkowała środki nasenne. 26. urodziny dodatkowo uczciła, podcinając sobie żyły. Za każdym razem powodem był zawód miłosny. – Mężczyźni to bestie, ale nawet bestie nie zachowują się tak, jak oni – twierdzi Bardot. Ale sama też nie grzeszyła stałością uczuć. Według wyliczeń krytyka filmowego Zygmunta Kałużyńskiego miała 22 kochanków. Pierwszym z nich był dziennikarz i przyszły reżyser filmowy Roger Vadim. Brigitte wyszła za niego, mając 18 lat. Mimo sprzeciwu rodziców. Vadim przechwalał się potem, że rozdziewiczył ją na długo przed ślubem. Putin w sercu W 1973 r. Bardot postanowiła zniknąć z ekranów. Decyzję podjęła, gdy w hotelu odmówiono dodatkowego pokoju dla przygarniętej przez nią kózki. – Urodę i młodość oddałam mężczyznom. Mądrość i doświadczenie zamierzam oddać zwierzętom – oświadczyła. Dojrzewała do tej decyzji od dawna. W pamiętnikach wiele miejsca poświęciła opisom niedoli piesków, osiołków, cielaczków i jałówek. Z wiekiem jej ekologiczne ciągoty przerodziły się w obsesję.  Domaga się wprowadzenia zakazu handlu kością słoniową. Wzywa do bojkotu futer i syropu klonowego. Bez pardonu atakuje prawdziwych i domniemanych przeciwników praw zwierząt. Od papieża Jana Pawła II żądała potępienia corridy. Prezydentowi Mitterandowi groziła zwrotem orderu Legii Honorowej, jeśli nie zrezygnuje z polowań. Chińczyków oskarżyła o torturowanie niedźwiedzi. Muzułmanom podpadła, protestując przeciwko zarzynaniu owiec w dniu ich religijnego święta. Ale do Putina, który zakazał zabijania młodych fok, wystosowała list dziękczynny, nazywając go „prezydentem mego serca”.  Nie zawsze jest jednak konsekwentna. Kazała wykastrować osła sąsiada, bo „napastował seksualnie” jej ukochaną oślicę. Sprawa skończyła się w sądzie. „Tekst ukazał się w „Fakcie Historia” 12 kwietnia 2014 r. Nowy numer magazynu w każdą sobotę w kioskach”
