Pochodząca z Darmstradt tenisistka Andrea Petkovic będzie smażyć kiełbaski na grillu przed jednym z kolejnych meczów piłkarskiej ekstraklasy, w którym tamtejszy klub będzie gospodarzem. To efekt przegranego zakładu, zawartego na antenie telewizji "ZDF". Petkovic zapowiedziała, że jeśli zespół z jej miasta, który powrócił do Bundesligi po 33 latach, zdobędzie przynajmniej jeden punkt w pojedynku z Hannoverem 96, ona sama stanie przy grillu i będzie serwować kibicom kiełbaski. W przypadku porażki gospodarzy trener Dirk Schuster oraz kilku zawodników mieli pełnić rolę chłopców do podawania piłek na jej treningu. Spotkanie pierwszej kolejki zakończyło się remisem 2:2. - Zaczynam przyzwyczajać się do myśli o grillowaniu! - napisała po meczu na Twitterze triumfatorka sześciu turniejów WTA. Z kolei na Facebooku zamieściła swoje zdjęcie przy grillu i podpisała: "Zaczęłam już trenować, żeby móc spłacić dług". W czerwcu Petkovic dokonała także losowania pierwszej rundy piłkarskiego Pucharu Niemiec.
