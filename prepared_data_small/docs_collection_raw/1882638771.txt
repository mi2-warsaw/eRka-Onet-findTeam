Trzy mecze, trzy porażki. Nasi koszykarze przegrali z Chorwacją 70:74 w swoim trzecim spotkaniu mistrzostw Europy w Słowenii. Polacy są jedyną drużyną w grupie C, która nie odniosła żadnego zwycięstwa i stracili szanse na awans do kolejnej rundy imprezy. Choć od początku EuroBasketu Polacy prezentują się fatalnie, w każdym kolejnym spotkaniu jeszcze bardziej zaskakują. W sobotnim meczu z Chorwacją znów zanosiło się na kompromitację. W pierwszej kwarcie przegrywaliśmy 4:24! Potem nasi koszykarze zagrali lepiej, w ostatniej części meczu zmniejszyli nawet straty do rywali do 1 punktu, ale skończyło się jak zwykle na tych mistrzostwach, czyli porażką. – Byliśmy bardzo zmotywowani, a okropnie zaczęliśmy ten mecz. Staraliśmy się potem szaleńczo odrobić 20-punktową już stratę. Było blisko, ale nie wystarczyło – przyznał rozgrywający Łukasz Koszarek. Po raz kolejny słabo zaprezentowali się zawodnicy, którzy mieli być liderami zespołu czyli Marcin Gortat i Maciej Lampe. Dobrze wypadli Michał Ignerski i Krzysztof Szubarga, ale we dwójkę nie byli w stanie odmienić losów spotkania. – Wszedłem na boisko i poderwałem kolegów do walki, bo taka jest moja rola w drużynie: dodać jej pozytywnej energii z ławki. Wyładowałem po prostu swoją energię, której nie miałem okazji zużyć w meczu z Czechami. To my powinniśmy rozpocząć spotkanie z taką energią i skutecznością jak Chorwaci – opowiadał Szubarga. – Po takim spotkaniu mogę być tylko dumny z zespołu, że w tak trudnej sytuacji się nie załamał i podjął walkę, omal nie zakończoną powodzeniem. Zawodnicy pokazali dziś charakter. Bajeczny mecz zagrał Michał Ignerski, znakomity był występ Krzysztofa Szubargi. W drugim kolejnym spotkaniu pojedyncze rzuty w końcówce decydują, że nie wygrywamy meczu na mistrzostwach Europy. Ale rozegraliśmy dobre spotkanie. Jestem zadowolony szczególnie z trzech ostatnich kwart – mówił trener polskiej kadry Dirk Bauermann. Nie mamy już szans na wyjście z grupy, a trudno będzie nawet o odniesienie jednej wygranej. Kadrę czekają jeszcze mecze z najtrudniejszymi rywalami: broniącą tytułu Hiszpanią i prowadzącą w grupie Słowenią. 
