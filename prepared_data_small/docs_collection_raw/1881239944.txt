Niesamowite szczęście Krzysztofa Kasprzaka (30 l.). Żużlowiec Stali Gorzów w pierwszym meczu finałowym ekstraligi z Unią Leszno miał bardzo groźnie wyglądający wypadek. Wyprostowanym motocyklem wjechał w dmuchaną bandę, niszcząc dwa jej segmenty Choć trudno w to uwierzyć, zawodnikowi nie stało się nic poważnego. Doznał „tylko” złamania kciuka lewej ręki. Wszystko wydarzyło się przez to, że Kasprzak starał się uniknąć zderzenia z jadącym przed nim innym żużlowcem Stali, Linusem Sundstroemem (24 l.). – Żeby nie wpaść na kolegę, zamknąłem gaz. Mimo to zahaczyłem o jego tylne koło. Mogę tylko dziękować Panu Bogu, że stoję i skończyło się na złamanym palcu – mówił kapitan gorzowskiego zespołu, który mimo urazu palca nie wycofał się z meczu. Złamany palce okładał lodem, a w kolejnych trzech wyścigach wywalczył cztery punkty, kończąc spotkanie z dorobkiem dziesięciu. – Ciężko mi się później jeździło, bo sprawne miałem tylko trzy palce, a leszczyński tor był dziurawy – komentował Kasprzak. Między innymi dzięki jego poświęceniu gorzowska drużyna przegrała z Unią tylko 44:46 i przed rewanżem na swoim torze jest w świetnej sytuacji. Tym bardziej że uraz nie wykluczy Kasprzaka z udziału w tym starciu. – Nie ma zagrożenia, by Krzysiek nie mógł wystąpić w rewanżu – zapowiedział trener Piotr Paluch (44 l.). 
