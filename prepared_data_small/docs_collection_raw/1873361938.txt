Oceny koniunktury z zakresu handlu hurtowego we wrześniu są mniej korzystne niż przed miesiącem. Od marca 2015 r. utrzymują się zaś pozytywne opinie dotyczące koniunktury handlu detalicznego - podał we wtorek Główny Urząd Statystyczny. Ogólny klimat koniunktury w handlu hurtowym kształtuje się we wrześniu na poziomie plus 7 (plus 11 w sierpniu). Poprawę koniunktury sygnalizuje 17 proc. badanych przedsiębiorstw, pogorszenie – 10 proc. (przed miesiącem odpowiednio 20 proc. i 9 proc.). Pozostałe podmioty uznają, że ich sytuacja nie ulega zmianie" - napisano w komunikacie GUS. Od marca bieżącego roku oceny sprzedaży są korzystne, ale od lipca bieżącego roku – coraz ostrożniejsze. W ostatnich miesiącach przewidywania w tym zakresie, poza prognozami z sierpnia, również są coraz mniej optymistyczne. Diagnozy sytuacji finansowej są nieznacznie niekorzystne, gorsze od zgłaszanych miesiąc wcześniej. Odpowiednie prognozy są mniej pozytywne od formułowanych w sierpniu" - napisano. Utrzymuje się nadmierny poziom zapasów towarów, co powoduje, że skala wzrostu zamówień towarów u dostawców może być mniejsza niż planowano miesiąc wcześniej. Zatrudnienie może rosnąć nieco wolniej niż zapowiadano w sierpniu. Przedsiębiorcy przewidują utrzymanie dynamiki cen towarów" - dodano. Według GUS podobnie jak przed rokiem, we wrześniu 5,3 proc. badanych jednostek nie odczuwa żadnych barier w prowadzeniu bieżącej działalności. Wciąż największe trudności napotykane przez przedsiębiorców zgłaszających występowanie barier związane są z konkurencją na rynku (barierę tę sygnalizuje we wrześniu bieżącego roku 59 proc. przedsiębiorstw, 57 proc. w analogicznym miesiącu ubiegłego roku) oraz kosztami zatrudnienia (46 proc. we wrześniu bieżącego roku, 49 proc. przed rokiem)" - napisano. Od początku 2013 r. przedstawiciele badanych firm sygnalizują stopniowy spadek odczuwania barier związanych z niepewnością ogólnej sytuacji gospodarczej (38 proc. we wrześniu bieżącego roku, 42 proc. przed rokiem – jest to bariera, której znaczenie w skali roku spadło w największym stopniu) oraz niedostatecznym popytem (31 proc. we wrześniu bieżącego roku, 34 proc. w analogicznym miesiącu ubiegłego roku)" - dodano. HANDEL DETALICZNY Z badania GUS wynika, że ogólny klimat koniunktury w handlu detalicznym kształtuje się we wrześniu na poziomie plus 4 (tak jak w sierpniu). Poprawę koniunktury sygnalizuje odpowiednio 16 proc. badanych przedsiębiorstw, pogorszenie – 12 proc. Pozostałe podmioty uznają, że ich sytuacja nie ulega zmianie" - napisano. Diagnozy i prognozy sprzedaży są mniej pozytywne od zgłaszanych w sierpniu. Od 2013 r. stopniowo zmniejszał się pesymizm ocen sytuacji finansowej, negatywnych od połowy 2008 r., ale we wrześniu są one nieco bardziej niekorzystne niż przed miesiącem. Odpowiednie prognozy są nieznacznie pesymistyczne, gorsze od formułowanych w sierpniu" - napisano. Utrzymuje się poziom nadmiernych zapasów towarów, co powoduje, że wzrost zamówień towarów u dostawców może być mniejszy od planowanego miesiąc wcześniej. Zatrudnienie może wzrosnąć w niewielkim stopniu, podobnie jak planowano w ostatnich trzech miesiącach. Przedsiębiorcy przewidują przyspieszenie dynamiki cen towarów" - dodano. W poszczególnych branżach handlowych oceny koniunktury są zróżnicowane. We wrześniu koniunktura oceniana jest optymistycznie przez przedstawicieli branż artykuły gospodarstwa domowego ogółem (plus 21 – wzrost o 2 p. proc. w stosunku do poprzedniego miesiąca), tekstylia, odzież, obuwie (plus 12 – spadek o 1 p. proc.) oraz pojazdy samochodowe (plus 2 – spadek o 2 p. proc.). Nieznacznie negatywnie koniunkturę oceniają jedynie przedstawiciele branży żywnościowej (minus 1 – tak jak w sierpniu)" - napisano w komunikacie. Według GUS spośród badanych jednostek, we wrześniu 5,6 proc. podmiotów nie odczuwa żadnych barier w prowadzeniu bieżącej działalności (4,0 proc. przed rokiem). Wciąż największe trudności napotykane przez przedsiębiorców zgłaszających występowanie barier związane są z konkurencją na rynku (barierę tę sygnalizuje we wrześniu bieżącego roku 66 proc. przedsiębiorstw, 61 proc. w analogicznym miesiącu ubiegłego roku – jest to bariera, której znaczenie w ujęciu rocznym wzrosło najbardziej), a także kosztami zatrudnienia (56 proc. we wrześniu bieżącego roku, 57 proc. przed rokiem)" - napisano. Od początku 2013 r. przedstawiciele firm handlowych sygnalizują stopniowy spadek dotkliwości barier związanych z niedostatecznym popytem (41 proc. we wrześniu bieżącego roku, 44 proc. w analogicznym miesiącu ubiegłego roku) oraz niepewnością ogólnej sytuacji gospodarczej (30 proc. we wrześniu bieżącego roku, 35 proc. przed rokiem – jest to bariera, której znaczenie w skali roku spadło w największym stopniu)" - dodano.
