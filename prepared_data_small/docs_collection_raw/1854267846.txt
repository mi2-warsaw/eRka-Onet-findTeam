Drugi w klasyfikacji generalnej Speedway European Championship Nicki Pedersen przed wielkim finałem w Ostrowie Wielkopolskim zapowiada, że nie odpuści Emilowi Sajfutdinowi. Transmisja w sobotę o godzinie 19 w Eurosporcie. Przed ostatnią rundą w Ostrowie Wielkopolskim bardziej skupiasz się na walce o złoty medal czy raczej na obronie drugiego miejsca w cyklu SEC? - Nigdy nie skupiam się na drugim miejscu! Jeśli tylko istnieje szansa na zwycięstwo, walczę do końca i to jest moim celem. W tej chwili masz pięć punktów przewagi nad Antonio. Wygląda na to, że musisz do końca zachować koncentrację. - Antonio z pewnością będzie walczył z całych sił, aby zniwelować te pięć punktów, ale ja osobiście koncentruję się na tym, aby w Ostrowie zdobyć jak najwięcej oczek. Wtedy zobaczymy, jak to się wszystko poukłada na sam koniec zawodów. W 2007 roku wygrałeś Turniej o Łańcuch Herbowy miasta Ostrowa Wielkopolskiego, więc masz chyba dobre wspomnienia z tego miasta? - Przyznaję, że zawsze lubiłem jeździć w Ostrowie i zazwyczaj osiągam tam dobre rezultaty. Jestem pewny, że zgromadzeni na stadionie kibice zobaczą kawał dobrego żużla i będą wychodzić naprawdę usatysfakcjonowani. W maju bieżącego roku reprezentacja Danii mierzyła się w meczu towarzyskim z Polską. Zdobyłeś wówczas 8 punktów. Myślisz, że odkryłeś wówczas najlepsze ścieżki na tym torze? - Tor na pewno będzie inny podczas Wielkiego Finału SEC w sobotę, aniżeli miało to miejsce podczas wspomnianej przez ciebie imprezy. Szczerze mówiąc, nie wiem, czy będę mógł coś wynieść z tamtych zawodów, ale tego się nigdy nie wie. Trzeba poczekać do soboty. Masz już zapewnione miejsce w przyszłorocznym cyklu SEC. Znając ciebie, będziesz chciał z pewnością znowu powalczyć o złoty medal. - Jestem naprawdę szczęśliwy, że mogę być częścią SEC Family od samego początku. Nie mam wątpliwości, że cykl jest z roku na rok coraz bardziej profesjonalny. Kolejne ulepszenia będą wprowadzane w przyszłości, co pozwoli wznieść się tej imprezie na jeszcze wyższy poziom. Sezon powoli zbliża się do końca. Czy z perspektywy czasu jest coś, co zrobiłbyś inaczej? - Oczywiście, zawsze uczę się na błędach, które popełniał w sezonie. Generalnie jednak jestem osobą, która patrzy przede wszystkim w przyszłość, ponieważ, tego, co się stało w przeszłości, nie można już zmienić. W swojej bogatej karierze miałeś okazję startować na wielu obiektach. Na pewno masz swój ulubiony tor i taki, za którym nie przepadasz. - Naprawdę lubię jeździć na moim domowym torze w Polsce, w Lesznie. Mam również nadzieję, że razem z kolegami damy kibicom powody do radości, zdobywając złoty medal. Kilka lat w końcu na niego czekają... Jeśli chodzi o drugą kwestię, to nie jestem fanem małych, jednodniowych torów, z którymi spotykam się na co dzień, startując w mistrzostwach świata. Aczkolwiek, jeśli chce się być najlepszym, trzeba radzić sobie na każdej nawierzchni. W takim razie najtrudniejsze pytanie na koniec: kto zostanie Indywidualnym Mistrzem Europy 2015? - Emil jest zdecydowanym faworytem, to jasne. Ale nigdy nie wiesz, co zdarzy się w żużlu, zanim nie zobaczysz szachownicy w ostatnim swoim biegu.
