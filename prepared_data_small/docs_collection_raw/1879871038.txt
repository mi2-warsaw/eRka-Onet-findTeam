Czy Agnieszka Radwańska (24 l.) chciałaby niedługo stanąć na ślubnym kobiercu? Na swoim oficjalnym profilu na Facebooku, najlepsza polska tenisistka opublikowała zdjęcie w ślubnej sukni. – Zobaczcie jaką fotkę znalazłam na moim telefonie, z sesji dla Gali – napisała Radwańska pod zdjęciem w ślubnej kreacji. Od razu w komentarzach pojawiło się sporo zapytań o to, czy Polka chce już niedługo wziąć ślub. Najlepsza polska tenisistka nie odpowiedziała jednak na pytania fanów. Radwańska pytana w jednym z wywiadów o to, czy chce zaangażować się w związek, stwierdziła, że najważniejszy dla niej w tym momencie jest tenis. – Staram się nie rozmawiać na temat ślubu. Są przecież zamężne tenisistki, jak Na Li, Chinka, ale ona jest ode mnie starsza, ma 31 lat... W czołówce tych zamężnych jest mało, priorytet to tenis. Wiadomo, że nie będzie się grać całe życie. Karierę zawodową kończy się około trzydziestki, a bywa, że wcześniej, bo trafi się kontuzja albo zaczyna szwankować zdrowie. I to jest najgorsze, co się może w sporcie zdarzyć: gdy człowiek kończy karierę nie z własnej woli. Więc skupiam się na grze – stwierdziła Polka. 
