To był najlepszy mecz Korony w tym sezonie. Piłkarze z Kielc pokonali na własnym stadionie Jagiellonię 4:1, a bohaterem spotkania został wyśmiewany przez kibiców i ekspertów Przemysław Trytko W pierwszych minutach to zawodnicy Jagi grali lepiej. Po efektownym podaniu od Daniego Quintany gola dla gości strzelił Dawid Plizga. Bardzo szybko wyrównał jednak Trytko, który wykorzystał katastrofalny błąd bramkarza rywali, Jakuba Słowika. Była to pierwsza bramka zdobyta w ekstraklasie przez tego napastnika od 2,5 roku. Ostatnio trafił do siatki w barwach Polonii Bytom grając przeciwko... Koronie.  – Mamy pomysł na grę, ale powinniśmy wyeliminować błędy. Ciężko pracowaliśmy przez ostatnich kilkanaście dni, dlatego chcemy wywieźć z Kielc dobry wynik – mówił w przerwie Plizga. Po zmianie strony piłkarze z Białegostoku spisywali się katastrofalnie. Drugą bramkę dla Korony zdobył Trytko, a na 3:1 podwyższył Siergiej Pylypczuk. Gospodarze grali efektownie i nie mieli żadnych problemów z nieporadnymi przeciwnikami.  W końcówce spotkania kontrowersyjną decyzję podjął sędzia Bartosz Frankowski. W pole karne Jagiellonii wpadł Daniel Gołębiewski, który został sfaulowany przez Słowika. Arbiter gwizdnął faul i ukarał bramkarza czerwoną kartką. Jedenastkę wykorzystał Jacek Kiełb. Kibice Korony cieszyli się nie tylko z efektownego zwycięstwa. Trener Pacheta wpuścił na boisko Macieja Korzyma, który wrócił do ekstraklasy po kilkumiesięcznej przerwie spowodowanej kontuzją. Waleczny napastnik otrzymał od fanów owację na stojąco.  
