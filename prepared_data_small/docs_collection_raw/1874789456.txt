Ruch na drogach krajowych numer 2 i 17 w okolicach Warszawy odbywa się już normalnie. Rano doszło tam do dwóch wypadków, w których uczestniczyło łącznie 6 aut, a 5 osób zostało rannych. Po kilkugodzinnych utrudnieniach policjanci przywrócili ruch na drodze numer 2 w Sulejówku oraz na drodze nr 17 w Kołbieli. Wypadek wywołał poważne utrudnienia na wjeździe do Warszawy od strony Lublina. Przed rondem w Kołbieli, na drodze krajowej numer 17, zderzyły się cztery auta. Do kolejnego wypadku doszło na Trakcie Brzeskim – tam bus zderzył się czołowo z samochodem ciężarowym. Ucierpiały trzy osoby. Wypadek w Kołbieli spowodował kierowca tira, który nie zdołał wyhamować i uderzył w trzy stojące przed nim w korku samochody osobowe (zobacz miejsce zdarzenia). W wyniku zderzenia dwie osoby zostały poszkodowane i odwiezione do szpitala. Droga była nieprzejezdna. Kierowcy jadący od strony Lublina już w Pilawie kierowani byli na drogę wojewódzką nr 805 do Dziecinowa i stamtąd drogą wojewódzką nr 801. Na Trakcie Brzeskim w miejscowości Zakręt doszło z kolei do czołowego zderzenia busa i samochodu ciężarowego. Ranne zostały trzy osoby podróżujące busem, w tym kierowca, który najprawdopodobniej zasnął za kierownicą. Śmigłowcem Lotniczego Pogotowia Ratunkowego mężczyzna został przetransportowany do szpitala. Droga w miejscu wypadku była całkowicie zablokowana. Policja przygotowała objazdy. Od Terespola ruch prowadzony był ulicami Sulejówka, natomiast auta wyjeżdżające z Warszawy kierowane były na drogę krajową numer 17 i dalej drogami lokalnymi. (bs)
